# Novele "Nāves ēnā"

#### URL: https://letonika.lv/literatura/Reader.aspx?r=150#2191090/I:3/P:1
#### IMG: https://letonika.lv/audiogramatas/covers/859277_b.png?t=1

Arvien vēl pūta dienvidus vakara vējš, un arvien vēl milzīgais ledus gabals peldēja tālāk un tālāk jūrā iekšā. Uz ledus gabala atradās četrpadsmit zvejnieki un divi zirgi. Ļaudis bij nodarbojušies ar āliņģu ciršanu un tīklu laišanu ūdenī, un neviens no viņiem nebij pamanījis, ka ledus no jūrmalas bij sācis virzīties projām. Tikai kad glābšanās vairs nebij iespējama, viņi uz nelaimi bij kļuvuši uzmanīgi. Zirgs bij sācis tecēt uz malu, Kārlēns, sešpadsmit gadu vecs zeņķis, tam ar otru bij dzinies pakaļ un viņu sasniedzis no malas taisni tādā attālumā, no kura varēja redzēt, ka ledus stūmās projām. Ar joni zēns nu bij atgriezies atpakaļ un biedriem paziņojis notikumu, bet, kad tie visi bij saskrējuši pie ledus gabala malas, tad vairs nebij cerības aizpeldēt uz krastu. Skaru Juris, kuram mājā bij sieva ar trim bērniem, tomēr no sava izmisuma bij ļāvies pārvarēties, bij ielēcis ūdenī, un biedri bij redzējuši, kā tas netālu no malas bij nogrimis.

Kopš tā notikuma bij pagājušas vairāk stundas, un arvien vēl ledus gabals virzījās tālāk ar tādu pašu nemanāmu kustēšanos kā sākumā.

Pirmo izbaiļu bālums bij nozudis no vīriešu vaigiem. Tikai uz visiem attēlojās savādos vaibstos saspiesta sirds. Ģīmji izskatījās garāki. Visu uzacis bij sāpīgi savilktas, un visu acīs trīsēja un šaudījās liesmiņa, kura liecina par slepenu izmisumu.

Viņi visi zināja, ka tie ar katru acumirkli tālāk aizpeldēja projām ne tikai vien no jūras krasta, bet arī no dzīves.

Zvejnieki bij sadalījušies pulciņos un sarunājās klusām. Ap Kārlēnu stāvēja jaunākie un neprecējušies: Gulbis, Birkenbaums un Janis Dalda, visi veselīgi no izskata un spēcīgi no auguma.

Zēns viņiem vēlreiz izstāstīja, kā tas braucis un skrējis un cik tāļu pēc acumēra jau bijis ledus gabals no malas, kad viņš nelaimi pamanījis.

"Vai tu tad vēl nebūtu varējis aizpeldēt līdz malai?" Birkenbaums ieprasījās.

"Es domāju gan," zēns atbildēja. "Ūdens jau nu gan ir salts, bet es domāju gan."

"Skāde, ka to būtu zinājis, ka par velti... ka mēs tā kā tā... tad būtu labāk, kad būtu lūkojis..."

"Būtu varbūt tāpat izdevies kā Skaram," sacīja Janis Dalda.

"Jā, varbūt... Bet es gan domāju, ka būtu labi izgājis," puika nopūtās. "Kad būtu nometis kažociņu un saņēmies..."

Un Kārlēna zilās, skaidrās acis pildījās ar asarām.

"Nu, nu, nesaki nu vēl nekā, gan būs labi," Birkenbaums mierināja. "Vējš grozīsies, ļaudis brauks mūs meklēt. Nesaki nekā."

Puika ātri ar delnu pārbrauca pār plānajiem vaigiem un atbildēja: "Es jau nu ar nekā nesaku."

Drusku tālāk no šī pulciņa stāvēja garš, kalsnējs vecis ar tumšu plutu, serainu bārzdu un čigāna degunu. Viņš lūkojās stīvi vīrietī, kas, kūkumu uzmetis un rokas salicis, stāvēja viņa priekšā un neizskatījās daudz jaunāks par veci. Tie bij Cubuks ar dēlu Ludi.

Precētie jaunie vīrieši bij nejauši sastājušies paši savā pulciņā: lielais skaistais Grīntāls, druknais Skapāns ar pārāk tukliem un sarkaniem vaigiem, bālais, laipnais Skrastiņš un plecīgais Sīlis.

Vecais Dalda sarunājās ar Stūri, padzīvojušu vecpuisi, un Zaļga un Gurlums stāvēja katrs savrup.

Grīntāls pārvaldīja ar savu balsi un drošo izturēšanos savu pulciņu. Viņš runāja gandrīz viens pats, uz jautājumiem, kurus tas aizķēra, pats atkal dodams atbildi. Viņš izturējās droši un bezbēdīgi, un visu skati bij vērsti uz viņa lūpām.

"Ja daudz, tad mēs divas trīs dienas tā brauksim," viņš sacīja tik pārliecinošā balsī, it ka visi atrastos uz kuģa un viņš būtu tā vadītājs, "divas trīs dienas. Un, ja arī kādu dienu vairāk... pietiks ar tām zivīm, kas Zaļgam vezumā, un, ja ne, ņemsim kādu zirgu."

"Jā," apstiprināja Skrastiņš, bālo, laipno seju savilkdams uz smaidu, jo viņš kur varēdams saviem vārdiem deva jocīgu nokrāsu, "ņemsim kādu zirgu. Zirga gaļa esot saldena."

Druknā Skapāna sarkanās lūpas drusku saviebās, bet Sīļa ģīmī parādījās atklāts riebums.

"Vēl jau neēdam," zobojās Grīntāls.

"Un, kad ēdīsim, tad šis būs tas, kas gribēs lielāko kumosu," sacīja Skrastiņš. "Jeb vai apsoli man savu tiesu, Sīl?"

"Ko nu solīt, ko nesolīt," Sīlis gausi atteica. "Ja būs jāēd ēdīs ar. Bet šādas lietas te ilgi nav dzirdētas. Aizpērn gan no Jamburgas - vai kur tur - zvejnieki aizdzīti jūrā, bet pēc trim dienām tie atkal tikuši malā."

"Jā," Grīntāls apstiprināja. "Un es pērn tādu pašu ziņu lasīju avīzēs no Sāmu salas. Un tepat gar Kurzemes krastu jau arī tādas lietas notikušas. Tikai nu no mūsu apgabala tas nav dzirdēts."

"Mans tēvs stāstīja par tādu notikumu," tagad vecais Dalda runāja, pulciņam piegriezdamies. "Es nezinu vairs, vai tie bij deviņi vai desmit, vai vienpadsmit cilvēki, kas toreiz nozuduši."

"Nozuduši?" Skrastiņš atkārtoja. "Nozuduši?"

"Jā, nozuduši," vecais paklusām atkārtoja, un viņa drusku nespodrās, apsarkušās un uzpampušās acis aizslīdēja uz viņa dēlu Jani.

Visi apklusa, un neviens neskatījās otram acīs, jo lielā nelaimē cilvēks kaunas tāpat kā lielā negodā.

"Na," Grīntāls pēc brīža atkal uzsāka, "vai nu pie mums tas tā notiks. Es tam neticu. Man tā vien liekas, kā kad tas viss tāds... tāds... kā to būs teikt... tāda drusku pabailīga pabraukāšanās vien būs. Pirmā acumirklī, zināms, arī man pārskrēja tādas nelabas šalkas, nav jau nekāds joks... bet tagad... apdomājiet, mēs, četrpadsmit cilvēki, no kuriem viens, divi, četri, seši, astoņi - no kuriem astoņi tādi kā lasīt izlasīti, mēs tak ne šim, ne tam neaiziesim... nepazudīsim. Tas nevar būt!"

Grīntāla spēcīgā, dziļā balss biedriem skanēja tik patīkami, ka viņu ģīmji mazliet apskaidrojās. Neviens viņa vārdiem gan neticēja, jo neviens jau nebij tāds bērns, kas nezinātu, ka jaunība un spēks nespēj atturēt nelaimi un likteni, bet tomēr kļuva vieglāk, šai vīriškā balsī klausoties, kura ar tādu pārliecību izrunāja to, ko katra sirds drebēdama cerēja.

"Tas nevar būt," runātājs atkārtoja. "Man mājā sieva katrureiz noredz sapnī, ja kāda nelaime gaidāma... Nē, bez visa joka... Un šorīt viņa man nekā netika teikusi. Un tad paskatāties tikai Birkenbaumā! Par tādu puisi vien jau kā viņš būtu Dievam žēl, kur nu vēl par mums visiem!"

Birkenbaums savilka laipni lūpas un paskatījās vienā un otrā. Viņam bij brīnišķīgi skaidras un laipnas bērna acis un sārto vaigu vidū bij balsnēji laukumiņi, it kā tur kāds būtu piedūris baltu pavasara ziedu puteklīšus. Visi citi sajuta, ka Grīntāls puisi piezoboja, tikai viņš pats vien zvejnieka vārdus turēja par glaimu. Viņš zīmēja tos uz savu ārējo izskatu, un visi citi tos attiecināja uz viņa dabu. Un par to ikkatrs domāja ļoti slikti. Birkenbaums nebij kurzemnieks, bet uz turieni no Vidzemes vidienas noklīdis. Papriekšu tas bij laidis plostus no Ogres Daugavā, tad no Daugavas uz Rīgu. No Rīgas tas bij aizkūlies uz Jelgavu, Kuldīgu, Liepāju un beigās bij salīdzis par puisi pie Zaļgas, kas savrup viens pats dzeltens un samisis stāvēja.

Birkenbaums zvejnieku starpā bij pazīstams kā liels stiprinieks un mūžīgs kauslis. Viņš ar saviem spēkiem bij dzīvojis tik bezbēdīgi kā amerikāņu miljonāra izlutināts dēls ar tēva naudu. Bet tie nebij bijuši izšķiežami. Sārts un ar visai dzīvām acīm viņš skatījās savos likteņa biedros.

"Nu, jel tas jāsaka, ka viņam visvairāk acu noraudātu pakaļ nekā mums kaut kuram citam," Skrastiņš sacīja, žēli smaidīdams.

"Vai ne, Birkenbaum? Man ir sieva un zeņķis, un meitens, tie man nokliegtu pakaļ, bet par tevi vaimanātu - cik daudz, ko?"

Birkenbaums paraustīja plecus.

"Salasīsim tagad zivis," sacīja Grīntāls, jo daļa no Zaļgas zivju vezuma bij izkaisījusies pa ledu. "Nevar zināt, kad kāds gabals nošķeļas, un par katru zivtiņu būtu skāde."

Pulciņš izdalījās, un pēc kāda laika zvejnieki atnāca pie Zaļgas vezuma, gribēdami salasītās zivis tajā salikt. Bet Zaļga sēdēja uz vezuma un nelaida neviena klāt.

"Paturiet vien, paturiet," viņš sacīja. "Kas putējis, putējis."

"Ko tas nozīmē? Ko tu domā?" Grīntāls vaicāja.

"Tas nozīmē, ka vezums ir mans un citiem pie tā nav nekādas daļas," Zaļga atbildēja, mašķus un segu ciešāk ap ragavu kurvi ar kāri gādīgu roku apbāzīdams.

"Tas ir traks!" Birkenbaums izsaucās. "Tas laikam domā to vezumu viens pats apēst!"

"Tā mana darīšana, ko es domāju," Zaļga atcirta, un viņa dzeltenā ģīmja panti sačervelējās, un viņa acis pieņēma skaudīga pērtiķa acu izskatu.

Birkenbaumā iesvila dusmas.

"Nudie, viņš domā, ka tas par tām zivīm vēl kungs!" viņš iesaucās. "Nost no vezuma, veci!" Un viņš nometa savas zivis uz ledus, sagrāba Zaļgu un gribēja to ar varu noraut no vezuma. Bet šis turējās pie segas un mašķiem cieti kā zirneklis pie saviem tīkliem, kad to no viņa alas velk ārā.

"Lai nu, lai nu, Birkenbaum," Grīntāls mierināja un stājās starpā. "Gan visu izdalīsim ar labu. Ja citādi ne, atpirksim viņam tās zivis."

Birkenbaums Zaļgu palaida vaļā, un šis atkal uzrāpās uz vezuma. Bet visiem zvejniekiem piepeši tā izlikās, ka Birkenbaums nemaz neesot tik slikts cilvēks, un viens otrs to arī izteica vārdos.

Tikai Gurlums stāvēja savrup un nesacīja nekā. Viņš bij ciets cilvēks un zināja, ka tam neviens laba nenovēlēja. Viņa vienīgās rūpes bij tagad nedot iemesla priekš zobošanās. Jo viņš bij arī ļoti viegli aizskarams un lieki lepns. Viņš savu izmisumu mēģināja slēpt aiz vienaldzīga drūmuma un baidījās jau tagad, ka tik viņam dūšas netrūktu nozust ar godu, ja vairs nebūtu cerības uz glābšanos.

Pret pusdienas laiku vējš viļņus sacēla lielākus, un ledus savādi sāka krakšķēt. Krakšķēšana pieņēmās, un zvejnieki, no kuru ģīmjiem tumšās ēnas jau bij sākušas mazliet atplaikšķīties, kļuva atkal drūmāki un klusāki.

Piepeši dīvaina sprēgāšana gāja pa ledus gabalu.

Kārlēns, kas blakus Birkenbaumam bij stāvējis, satvēra puiša roku.

"Bailes?" sacīja Birkenbaums un mēģināja smaidīt.

Zēna zilās acis, pilnas sāpīga izmisuma, skatījās puisī.

"Ledus laikam... laikam..." viņš sacīja, bet nenobeidza.

"Kā tad, lūzīs. Ā, kas tad mums nekaitētu, ja uz šitāda lēruma visu laiku varētum vizināties."

"Es palikšu pie tevis."

"Nu, turies tak pie saviem saimniekiem Daldas un Jaņa."

"Nē, man labāk..."

"Kā gribi."

Zēns paspieda stiprāk Birkenbauma roku, un tā viņi stāvēja kopā un laida līdz ar citiem acis apkārt, meklēdami, kur kāds gabals būtu atšķīries.

Kad nelabā sprēgāšana diktāk atjaunojās, Birkenbaums Kārlēnam neviļot roku aplika ap kaklu. Viņš sajuta laipnu labvēlību pret šo zēnu, kas taisni viņu bij izraudzījis par savu tuvāko bēdu biedri.

"Sirds dreb?" Birkenbaums iejautājās, pa pusei jokodamies.

"Nē. Man tikai tā vien ir... es nezinu... Sirds žņaudzas... es negribu baiļoties... sak, kas būs, būs... bet nekā!" Zēna sārtajā, liesā ģīmī abas smalkās grumbas, kas no deguna gar mutes kaktiem vilkās uz leju un viņam deva vecāku izskatu, kļuva loti dziļas.

Labu brīdi cietis klusu, viņš jautāja:

"Un tev?"

"Ko?"

"Kā tev ir ap dūšu?"

"Man? Vai nu labi. Labi jau nav... Ar spēku jau te nekā nevar izdarīt," puisis kā atvainodamies piebilda.

"Un kā tu domā - kā mums izies?"

"Ko es tur... dzirdēji, ko Grīntāls sacīja? Trīs četras dienas."

"Jā, vai tu tam tici?"

"Nu tak lielas cerības ir uz glābšanos. Satiksim varbūt arī kādu kuģi."

"Bet kad nu nesatiekam?"

"Tad... nu, tad jau tu zini, kas notiks."

Zēns apklusa. Te jau tikai varēja būt runa no glābšanās vai posta, bet viņa sirds tvīka vēl pēc kādas trešās varbūtības, pēc kaut kā nezināma, neapjaušama, pēc kāda brīnuma, jo plaukstošai dzīvībai nāve ir kaut kas neticams.

Ledus plosts slīdēja tālāk, jūra šņāca un sāka viņa malas postīt. Gabals pēc gabala atsprāga, peldēja līdz un trinās gar lielā gabala malām. Piepeši starp zvejniekiem, kuri divos pulkos bij stāvējuši, parādījās šaura, pelēki zaļgana plaisa, pletās un auga, un šķīra abus Cubukus, Stūri un Skapānu no pārējiem biedriem. No abām pusēm atskanēja kliedzieni, roku mājieni — kā uztrauktas skudras cilvēki tekāja gar viena un otra ledus gabala malām. Vecais Cubuks laikam gribēja lēkt ūdenī, jo dēls ar to cīnījās un saturēja viņu cieti. Attālums starp abiem ledus gabaliem ātri auga, un beigās uz pārpeldēšanu no viena uz otru vairs nebij ko domāt.

"Tie nu ir beigti," sacīja Grīntāls. "Bez kumosa pārtikas. Žēl tā Skapāna... Uz vidu! Vairāk uz vidu! Un paliksim visi kopā!"

Klusēdams nelaimīgo pulciņš virzījās uz priekšu.

Apstājušies tie ilgu laiku ar nemierīgām acīm sekoja mākoņiem, kuri kā apvazāti palagi laidās pie debesīm, skatījās viļņu nerimstošā gaitā un klausījās viņu aprastā rūkoņā. Pamazām šai vienmuļībā viņu sastingums atkal atlaidās, un viens uz otru pameta pa vārdam.

"Tas Skapāns," Janis sacīja uz veco Daldu, savu tēvu, "žēl gan par to. Pieci mēneši kā precējies."

Vecais nopūtās.

"Par to veco Cubuku... tur nu nav ko žēlot. Tam bij laiks. Tāpat tas Ludis ar. No tā arī vairs nekas nebūtu iznācis... Bet Stūre, tāds taupīgs, godīgs cilvēks... visu mūžu... un nu... un nu..."

Vecais Dalda nesacīja nekā. Ko par citu postu runāt, kad pašam tāds pats bij gaidāms. Viņš skatījās dēlā, un viņa lūpas raustījās.

"Māte mūs šovakar sacījās sagaidīt ar sutinātiem kāpostiem," viņš runāja. "Bet tagad jau viņa zinās..."

Janis pamāja ar galvu. Tēvs saverkšķīja acis un aizspieda vienu vēl ar rādāmo pirkstu, bet viņš tomēr nevarēja atturēt pāri asaru, kuras iekrita viņa baltajā bārzdā.

"Jā, tagad viņa jau zinās," viņš atkārtoja. "Ko nu tā sacīs, ka mēs abi divi... abi divi... Vai nu tu nevarēji palikt mājā. Par sevi es jau nekā... Tāpat viņa... Bet par tevi... tu viņai biji..."

Viņa uzpampušās acis atkal saverkšķījās, un viņa nāsis drebēja.

Janis sakoda zobus. Nekas mūs tā nepaceļ un turklāt neievaino kā citu sāpes par mūsu likteni.

"Ak," viņš spiesti runāja, "nemaz vēl nebēdājies, mēs gan vēl laimīgi tiksim malā."

"Jā, jā, jā, tāpat kā tie deviņi desmit toreiz. Nu jau arī desmit vien vairs esam palikuši."

Uz vakara pusi Grīntāls uzsauca biedrus un vaicāja, vai tiem negriboties ēst. Viņš runāja atkal tādā pašā drošā balsī kā arvien, un zvejnieku nogurušās sirdis atdzērās pie tās un sajuta pret runātāju pateicību. Skrastiņš atbildēja visu vārdā, ka griboties jau nu gan, bet ko tad ēdīšot, zivis esot jēlas un zirgi vēl dzīvi.

"Lūkosim ar zivīm," Grīntāls runāja. "Katla nav. Vārīsim tās manā ādas cepurē."

"Skotelē būtu labāk," Sīlis piebilda.

"Vai tava bez degutas?" Grīntāls prasīja. "Nē - nu tad jāpaliek pie cepures. Sacērtiet vienas ragavas un sasmalciniet ledu."

Kamēr šie rīkojumi tika izpildīti, Grīntāls piegāja pie Zaļgas, kas, rokas iemiedzis starp ceļgaliem, uz ragavu malas sēdēja.

"Sedz vaļā!" zvejnieks sacīja.

Bet Zaļga neklausīja. Tas izstiepa rokas uz abām pusēm, it kā tas vezumu gribētu aizsargāt.

"Sedz tās zivis vaļā!" Grīntāls vēlreiz iesaucās un savilka nikni uzacis.

Zaļga ar abām rokām sāka taustīt pa vezuma virsu, viņa apakšžokļa grumbainā, dzeltenā āda raustījās, pie kam zods kļuva gluži ass. Viņš murmināja kaut ko caur zobiem, un beigās vārdi "nolīgt maksu" Grīntālam iesitās ausīs.

Pār spēcīgā zvejnieka sarkanbrūno ģīmi pārskrēja it kā liesmas.

"Vai tu negudrs!" viņš uzbrēca. "Vai tev jau slāpst pēc jūras ūdens! Nost no vezuma!"

Zaļga pacēlās un aizvilkās lēnām aiz sava zirga.

Grīntāls attaisīja vezumu, noskaitīja priekš katra divas vienlīdzīgi lielas zivis un sāka tad tās izšķērst.

Kad uguns ar lielām pūlēm bij uzkurta, Grīntāla cepure apdomīgi aiz divām malās ievērtām auklām tika turēta virs liesmas, kamēr ledus bij izkusis; tad ūdenī ielika zivis un "katlu" nolaida zemāk.

Kad pirmais katls bij novārījies pusgatavs, tad uzlika otru un trešu, kamēr visas zivis bij apsutušas. Pilnīgi izvārīt viņas nedrīkstēja, bij jātaupa malka.

Tad zivis izdalīja.

"Paldies nu gan jāsaka," runāja Skrastiņš, "bet pirkstus laikam gan pēc viņām neviens nelaizīsim."

Zvejnieki mēģināja ēst, bet zivju garša bij pavisam nelaba. Tās smeķēja pēc sviedriem un rūgtā jūras ūdens un bij turklāt vēl pusjēlas. Tikai Birkenbaums savas apēda.

"Man no laika gala bijis ļoti labs kurvis," viņš apgalvoja. "Es varu akmeņus rīt."

"Kad ūdens mutē kāpj, tad jāmācās peldēt, kad bads virsū spiedīsies, tad mācīsimies ēst," Grīntāls piebilda un iebāza savas zivis ķešā. "Nemetīsim nekā zemē."

"Man vēl ir drusku maizes no šā rīta," Dalda čukstēja, pagriezies uz dēlu, "paiesim drusku pie malas, tad es tev to iedošu."

"Un tu pats?"

"Man... es vēl varu iztikt."

"Ēd vien pats, tēv."

"Nē, nē, es zinu, tev gribas... jaunam jau vairāk..." Un viņš Jani aizvilka nost no citiem un spieda tam rokā pusriecienu rupjas maizes.

Bet Janis tās neņēma.

"Ēd tak nu pats," viņš sacīja un piegriezās atkal pie citiem biedriem.

Krēslai metoties, Grīntāls tukšās ragavas tā lika pagriezt, ka vējš nāca no sāniem, un tad zvejnieki, muguru pret muguru, uz tām sasēdās. Tā viņi nakti gribēja pavadīt.

Un tad aptumsa. Pie debesīm nepaspīdēja neviena zvaigznīte, ass vējš pūta, un jūra kauca un krāca visapkārt.

Neviena acs neaizdarījās. Viņi visi lūkojās biezajā tumsā, kura kā svins gūlās uz visu kamiešiem.

"Ak, kā man gribas ēst!" Kārlēns čukstēja uz Birkenbaumu. "Kaut jel tās zivis nebūtu bijušas tik riebīgas!"

"Ko lai dara," atteica puisis.

Pēc ilgas klusuciešanas viņš zēnu dzirdēja sāpīgi nopūšamies.

"Kas ir?" viņš vienaldzīgi jautāja.

"Ēst gribas," zēns čukstēja.

Birkenbaums sēdēja brītiņu un sita nepacietīgi ar roku uz ceļgala. Tad viņš piecēlās un uzrāva zēnu līdzi kājās. Viņš to noveda pāris soļu no ragavām nost, izvilka kaut ko no azotes un iespieda to Kārlēnam rokā.

"Dzer," viņš pavēlēja, un puika attaisīja pudeli un dzēra.

"Bet nestāsti nevienam," Birkenbaums sacīja, pudeli atņemdams atpakaļ. "Un nu lūko uzkost."

Viņi atgriezās atpakaļ uz ragavām, un puika, lai gan riebdamies, tomēr apēda savas zivis.

Un tad atkal ilgāku laiku neviens nepakustējās; nakts gāja savu gaitu, jūra šņāca, ledus krakšķēja, un vējš sāļā ūdens smaku nesa pār ledus gabalu.

"Birkenbaum, vai tu guli?"

"Nē."

"Es drusku uzgulšos uz tava klēpja."

"Gulsties."

Kārlēns ielika rokas Birkenbauma klēpī un uzgūlās uz tām. Pēc brītiņa puisis manīja, cik aukstas zēna rokas bij. Viņš nomauca cimdu un saņēma savā siltajā, dzīvības pilnā rokā puikas sastingušos, liesos pirkstus. Lēnām tie sasila, un tad siltums plūda no zēna puiša un no puiša zēna pirkstos.

Kārlēns bij aizmidzis.

Bet zēna mierīgā elpošana, kuru puisis nedzirdēja, bet tikai sajuta no krūts cilāšanās, un viņa pirkstu siltums tam atgādināja naktis, kurām nebij nekā kopēja ar šī nogurušā puikas mieru.

Tā tad nu viss bij pagalam. Nekad viņš vairs ar karsti pukstošu sirdi vaļējām acīm negulēs gultā un negaidīs, kamēr visi aizmiguši, lai tad nedzirdami pieceltos un, plikās kājas apdomīgi uz vēso kulu liekot, aizlīstu uz otru kaktu... Nekad viņš vairs nevērs vaļā klētiņas durvju, nekad pussamestas siena kaudzes pavēnī negulēs, gari izlaidies, un nekavēsies ar saulē apdegušiem pirkstiem... Kā tas varēja būt? Kā viņš šeit bij nokļuvis? Viņš tad tur tāļu Ērgļu kalnos bij gājis ganos, bij tur ilgus gadus dzīvojis, dzēris trakojis, priecājies, teātri spēlējis, divas dienas kā par jokiem cietumā sagulējis, un tagad, un nu... nu viņš sēdēja uz zvejnieku ragavām un jūra trakoja ap viņu, un viņš brauca nāvē. Tas nevarēja būt! Tādas lietas notika tikai pasakās, sapnī. Šis bij viens no tiem briesmīgiem sapņiem, kuri tik dzīvi un skaidri kā pate dzīve. Kaut jel varētu atmosties! Atmosties! Kas tie par māņiem! Viņš gluži labi zināja, ka viņš nesapņoja. Šis ledus, šis sāļais jūras vējš, šī rūkoņa - viss, viss bij patiesība, viņš salka patiesi, un viņam patiesi bij jāmirst jānomirst badā vai jāiegāžas ūdenī, tumsā, bezdibenī līdz ar šo zēnu un Grīntālu, un visiem tiem citiem spirgtiem un veseliem cilvēkiem... Aukstas šalkas zibeņa ātrumā pārskrēja pār puiša muguru, un viņa mute kļuva sausa un cieta. Nē, tas tomēr nevarēja būt! Tādas briesmas notika svešās zemēs, tur tāļu, un par tām stāstīja un lasīja kā par kaut ko ikdienišķu un vajadzīgu, bet pats tak tādu notikumu nevarēja piedzīvot! Birkenbaums arvien cieti bij apzinājies, ka viņš sveiks izies caur dzīvi. Kad kaut kur kāds bij sagriezis roku, pārcirtis kāju, no mašīnas ticis salauzts, noslīcis, tad puisis vienmēr to bija dzirdējis ar apzinu, ka viņu nekad nepiemeklēs šādas likstas. Un nu viņš sēdēja uz lūstoša un irstoša ledus gabala, un visapkārt bij nakts un nāve... Ā, šis Zaļga! Ja tas viņam nebūtu uzmācies! Tad viņš varbūt atkal būtu aizkūlies atpakaļ uz savu vidu, gulētu siltā istabā, un saimnieks ar mazu lampiņu rokā iznāktu no savas istabas un paceltu viņu tagad uz zirgu barošanu.

Puisis nodrebēja un saspieda neviļot Kārlēna pirkstus tik cieti, ka tas nemierīgi sāka raustīties. Birkenbaums atjēdzās, atlaida zēna pirkstus un uzlika it kā mierinādams savu otru roku uz viņa pleciem. Viņa uztraukums pamazām atslāba. Vēl taču bij cerība, vēl bij pārtikas diezgan, vēl nezin kas nevarēja notikt!

Bet, naktij neizsakāmi ilgi ilgstot, viņa izmisums atkal auga, kāre pēc dzīves brēca pēc pestīšanas, kamēr austrumos svīda pirmā gaisma, un puisis, galvu nokāris, drusku iemiga.

Trīsēdams viņš pietrūkās. Citi jau bij no ragavām piecēlušies un stāvēja, un skatījās uz jūru. Bij nepatīkami auksts, Kārlēns arī drebēja, bet snauda arvien vēl tālāk. Birkenbaums viņu negribēja modināt un palika sēdam, kamēr viņš pats uztrūkās. Tad arī viņi piecēlās un skatījās līdz ar citiem visapkārt.

Tā pate vakardienas bezcerības aina: pelēki viļņi ar baltiem putu vaiņagiem un augšā pelēki mākoņi. Ledus plosts bij kļuvis mazāks un apaļāks, vēja pusē gar malām tam šūpojās un nemitoši trinās zaļgani kluči. Zvejnieku sejas visas izskatījās daudz vecākas kā vakar, un visu acīs bij lasāms, ka viņus bij apmeklējuši spoki, kuri kā upuri prasa siržu asinis.

Kad Skrastiņš bij parunājies ar Jani, kuram tas drusku bij draugs, un Kārlēnam mīļi un žēli noglāstījis plecus, viņš piegāja pie Grīntāla. Tikpat viņš, kā arī visi citi to uzskatīja par šī nelaimīgo pulciņa galvu.

"Kas nu būs ar brokastu?" viņš vaicāja.

"Ēdīsim atkal zivis," Grīntāls atbildēja. "Kas grib, lai ņem zaļas, priekš citiem tās apsutināsim, kamēr vēl mums malka."

Tika atkal uzkurta uguns un zivis tāpat kā vakardien apvārītas. Viebdamies zvejnieki tās ēda. Tad Birkenbaums puiku noveda pie malas un abi iedzēra.

"Tu man esi kā brālis," sacīja puika.

"A, ko nu... tas nekas. Tu esi labs zēns. Es tevi izmācītu par krietnu zelli."

"Vai zini, ja tiksim malā, tad... tad labi satiksim."

"Labi, lai ir."

Kad viņi atkal pie citiem bij piegājuši, Grīntāls Birkenbaumam pavēlēja vienu ķeksi labi stipri piesiet ilkss galā, esot jāceļ flaga gaisā. Vai kādam esot sarkans lakats? Izrādījās, ka tāda nevienam nebij, bet to tiesu sarkani krekli bij trim: Grīntālam, Janim un Skrastiņam.

"Kas ir, Skrastiņ, ar tavu kreklu?" vaicāja Grīntāls. "Vai dosi, ko spert gaisā?"

"Kad jādod, jādod," Skrastiņš žēli atbildēja. "Bet salti gan būs bešā. Es esmu salts cilvēks. Es zinu, ka man jau tagad ar visu kreklu lūpas zilas. Bet, kad jādod, jādod."

Visu acis pavērsās uz runātāja lūpām, kuras tiešām bij zilganas. Grīntāls nevarēja apspiest viegla smaida.

"Nu, lūkosim tad arī bez tevis iztikt," viņš sacīja. "Es esmu mierā lozēt ar Jani, kuram no mums abiem krīt atdot savu kreklu."

"Es arī esmu," Janis atbildēja.

Grīntāls izvilka no azotes ķešas grāmatiņu, izplēsa lapu, pārplēsa to uz divām daļām, iezīmēja vienā krustu un satina abas lapiņas rullīšos.

"Krusts nozīmē kreklu," viņš sacīja, Janim abas lozes uz delnas pretim sniegdams.

Janis satvēra vienu - tas bij izvilcis lapiņu ar krustu.

"Sastājaties vēja pusē," viņš sacīja, norāva ātri kažoku, svārkus un vesti, vienu acumirkli pamirdzēja viņa muskuļainās rokas un krūtis, un tad tas atkal stāvēja, kažokā ģērbies, kā visi citi.

"Tas bij kā lēciens saltā ūdenī," viņš nosacīja.

Kreklu piestiprināja ķekša galā un pacēla gaisā. Zvejnieki ledū gribēja izkalt caurumu un tajā ilkss galu iestiprināt, un to tad vēl piesiet pie ragavu apgalves, lai kārts nebūtu jātur. Bet Grīntāls, samisušos ļaudis kā nekā gribēdams nodarbināt, tam pretojās un noteica, ka kārts pēc rindas ik pa diviem esot jātur gaisā un pie tam jāuzmana, vai no kaut kurienes netuvojas glābšana.

Kad Birkenbauma reize bij klāt, viņš viens pats savu laiku gribēja nostāvēt, bet Kārlēns neļāvās, satvēra kārti un palīdzēja savukārt noturēt gaisā posta zīmi, kuru vējš plivināja un pēra.

"Dzert gribas," puika sūrojās.

"Vai domā, ka man negribas?" atteica Birkenbaums. "Grauz ledu, zīd ledu."

"Grauz nu, grauz! Ko piegrauzīsi, kad mute jau kā izbrucināta! Cik ilgi mēs gan tā varēsim izturēt?"

"Jā, Dievs to zina, to mēs laikam neviens neesam izprovējuši."

"Ak, kad nu būtu tikai viena pilīte, godīgi ko nodzerties."

"Neņerkšķi," sacīja Birkenbaums.

"Jā, tu esi liels, bet, kad tu būtu tāds kā es, tad tu vis tā nerunātu."

Puisis atminējās pagājušās nakts un kļuva atkal laipns.

"Nu tā, ir jau grūti, ir jau grūti, bet ko lai dara," viņš noteica.

"Man jau no laika gala salts nav bijis labs," Kārlēns žēlojās tālāk. "Un tagad jārij dzīvs ledus... Man te kreisā pusē lejpus ribām tā sūrkst, tā sūrkst. Reizēm arī iedur kā ar iesmu."

"Jā, tur es laimīgs, man tas ledus ūdens vēl nekas."

Bet vēlāk arī Skrastiņš, līdzīgi puikam, sāka gausties, un zvejnieki uztraucās par šo jauno, draudošo postu, par kuru dažs no viņiem līdz šim lāgā nebij iedomājis.

Grīntāls atkal biedrus centās apmierināt.

"Vēl jau mums ir divi zirgi," viņš sacīja. "Tajos vēl siltas sulas diezgan, ja kādam tās taisni vajadzēs."

"Asinis dzert!" Sīlis iesaucās.

"Glums, sāļi dzeltens dzēriens," Birkenbaums mierīgi izskaidroja. "Es asinis esmu dzēris."

Uz zvejnieku sejām parādījās reizē kāre un riebums, kāre pēc silta valguma un ieaudzinātais riebums pret asinīm.

"Mēs vēl diezgan neesam izkārmējuši," sacīja Grīntāls, biedros skatīdamies. "Aizurbsim tad tos bērzus, kad mums viņu sula izliksies patīkama."

Kad Birkenbauma un Kārlēna rinda atkal bij klāt un tie labu laiku jau bij stāvējuši pie kārts, zēns sacīja: "Birkenbaum, tu gan laikam jau ļoti daudz esi piedzīvojis.

"Vai tu to domā tādēļ, ka esmu asinis dzēris? To tu ari jau būtu varējis piedzīvot. Es toreiz biju tavā vecumā. Kāvām teļu... es toreiz biju traks puika.

"Tā. Un cik vecs tu biji, kad tu iesāki..."

"Dzert? Brandviņu dzert?"

"Nē... lai paliek... Saki - kā tev visvairāk būtu žēl, ja nu mēs vairs netiktu malā?"

"Kā? Visas dzīves man būtu žēl."

"Tās jau nu katram žēl. Bet kaut kā sevišķa. Mātes, brāļa vai brūtes, vai kā."

"Man nav it nekā seviška. Es tikai domāju, ka es vēl daudz gadu tā būtu varējis dzīvot kā līdz šim, un tad man paliek dzīves žēl vai paša sevis - es nezinu lāga."

"Jā, paša sevis... man arī. Bet man seviški vienas lietas dēļ. Es vienmēr līdz šim tā domāju, nezin kā tad ir... un man vienmēr stiprāk gribējās dabūt zināt, kā tad ir, kad tā... divi... ak, Birkenbaum, kad es būtu tu!"

Viņš skatījās puisī, un viņa acīs dega neapmierinātu ilgu sāpīgā liesma.

'Tas viens daudzums," Birkenbaums strupi izgrūda, savas kaunīgākās jūtās savādi aiztikts. "Tas viss viens daudzums. Tev tā žēl, man tā žēl... E, blēņas!"

Viņu laiks bij apkārt, un pie kārts piestājās citi.

Pret vakaru katrs atkal dabūja savu daļu zivju, un tad no jauna uz viņiem nolaidās garā nakts ar savām ainām par siltām istabām, kurās uz galda dega gaiša lampiņa, par bālām sievietēm, sažņaugtām rokām, izraudātam acīm.

Arī Kārlēns, kaut gan tas atkal noliecās Birkenbauma klēpī, gulēja maz un nemierīgi.

Trešās dienas rītā vairs nebij malkas. Bet neviens arī vairs nedomāja par zivju vārīšanu. Kārām acīm visi tās redzēja izdalām, skaudīgi, ka tikai kāds nedabūtu kādu lielāku.

Līdz šim Zaļga uz vezuma bij sēdējis un ap to tūļājies. Tagad Grīntāls pavēlēja, ka nevienam pie tā neesot brīv iet kā tikai ap ēšanas laiku tam, kas zivis ņēma priekš izdalīšanas.

"Vai tev nekā vairs nav pudelē?" prasīja Kārlēns, Birkenbaumu novezdams pie malas.

"Nē."

"Bet bij tak vēl diezgan daudz."

"To es vakar vakarā izdzēru."

"Un man nedevi?"

"Vai tad man tas bij jādara? Vai tev to tiku apsolījis?"

"Apsolījis!... Bet tu tak redzi, ka man iet sliktāk par tevi."

"Bet tā bij mana pudele. Un slikti man arī iet. Teic Dievu, ka pavisam dabūji. Cits manā vietā----"

"Ak tāds tu esi!"

"Kāds tad?"

"Ak, ej... bij vēl tik daudz... tur vēl abiem līdz rītam parītam būtu pieticis!" puika īgni izsaucās. "Un nu šis viens pats visu izrijis!"

"Skaties!" Birkenbaums dusmīgi izsaucās. "Šis mani rās! Knauķis tāds! Ka nedabū vēl pa purslām!"

"Pats ka nedabū!" puika, tikko asaras valdīdams, izsaucās un meta naidīgus mirkļus uz Birkenbaumu. "Žūpa!"

Birkenbaums piegāja pie zēna, paskatījās tam cieti acīs un iecirta tam spēcīgi pa lūpām.

"Nu tu turēsi muti," viņš sacīja.

Zēna ģīmis pārvērtās aiz dusmām. Viņš sagrāba puiša roku un lūkoja tajā iekost.

Bet Birkenbaums izrāva roku un saspieda tad puikas rokas augšpus locītavām kā ar dzelzs maiglēm.

Kārlēna iedzeltenie zobi iekodās bālajā apakšlūpā, un viņš ar kājām Birkenbaumam lūkoja spert, bet šis zēnu pievilka sev tik tuvu klāt, ka tas neizdevās. Piepeši puisis manīja, ka puika saslāba. Viņš to palaida vaļā, un puika būtu nogāzies, ja viņš to no jauna nebūtu sagrābis aiz rokas.

Brīdi zēna galva kā nedzīva gulēja pie Birkenbauma krūts.

"Kārlēn, Kārlēn, kas tev ir?" puisis modināja.

"Dzert," puika čukstēja. "Dodiet dzert."

Birkenbaums zēnu noveda pie ragavām un piegāja tad pie Grīntāla, vaicādams, vai nebūtu vienam zirgam jānolaiž asinis. Puika esot palicis pavisam slābans.

"Par to jāaprunājas ar citiem," Grīntāls atbildēja. "Tā puikas dēļ vien zirga vēl nevaram kaut."

Viņš sasauca zvejniekus kopā, un tie nosprieda vēl nogaidīt.

Grīntāls nožēlojoši pret Birkenbaumu pameta ar roku, un pulciņš atkal izšķīrās.

Birkenbaums, kam līdz šim gandrīz vienmēr Kārlēns bij atradies pie sāniem, palika viens pats.

Viņš piegāja pie Gurluma, pasacīja kādu vārdu, bet zvejnieks tikai paskatījās viņā un neatbildēja nekā. Viņš piegriezās pie Skrastiņa, tas skatījās viņā ar iekritušām, žēlām acīm, ieteicās: "Nu, Birkenbaum?" - pakratīja ar galvu un novērsās. Viņš piegāja pie Daldiem, tie runāja par māti, par viņas vientulību, par glābšanos. Viņš pastāvējās pie tiem brītiņu, viņi puiša nelikās redzot, tas aizgāja tālāk. Gulbis un Sīlis skatījās, kā Zaļga atšķetināja mašķus un ar tiem baroja savu zirgu. Šim pulciņam Birkenbaums negribēja tuvoties. Zaļgas acis viņam riebās. Viņš pagriezās uz Grīntālu, kurš acumirklī stāvēja pie kārts un to viens pats atbalstīja. Bet neapstādamies puisis viņam aizgāja garām. Šim staltajam zvejniekam piemita kaut kas, kā Birkenbaumam trūka, kas viņu it kā ar neredzamu roku saspieda mazāku un kūdīja uz slepenu pretestību. Viņš pievirzījās atkal ragavām, uz kurām Kārlēns sašļucis sēdēja un ar stīvām, platām acīm skatījās tālumā. Birkenbaums viņam vienreiz lēnām pagāja garām, otrreiz - zēns ar stīvām acīm un vaļējām lūpām sēdēja nekustēdamies un nelikās puiša redzam. Beigās Birkenbaums viņam nosēdās līdzās.

Arī to zēns nelikās manām. Ilgu laiku tā nosēdējis, puisis atkal piecēlās. Pašulaik arī viņa rinda bij klāt stāvēt pie kārts. Saīdzis viņš nostāvēja savu laiku, neviens pie viņa nepienāca, neviens viņa neredzēja. Kārti atdevis Skrastiņam ar Gulbi, viņš aizgāja gandrīz līdz pat ledus malai. Ja kāds šķausnas gabals ar viņu nošķēlās, nošķēlās, kas tad arī liels bija! Jāmirst būs tā kā tā šādā nāvē, agrāk vai vēlāk būs jānoslīkst, ledum sabirstot drupās. Rau, cik daudz jau milzīgais līdzenums bij kļuvis mazāks! Un ar kādu nemitīgu rosmi atlūzušie kluči kalās viens pret otru un pret zvejnieku plostu! Un tur tālāk - ar kādu kārumu viļņi visiem šiem zaļganiem, telēķuveidīgiem klučiem un vižņiem necentās tikt pāri, lai savus baltos vaiņagus nomestu pie zvejnieku kājām...

Birkenbaums apgāja ledus gabalam gandrīz visapkārt un tad atgriezās atkal pie ragavām. Puika arvien vēl nebij no vietas kustējies. Viņa paplatās lūpas bij zilganas, viņa šaurā piere, no kuras cepure bij atšļukuse uz pakausi, spīdēja bāli dzeltena.

Birkenbaums atkal nolaidās viņam pie sāniem.

"Kārlēn!"

Puika viņa nelikās dzirdam.

"Ko dzert nav," puisis turpināja. "Ledus vien ir. Bet, ja gribi, es kādu gabaliņu tikām turēšu rokās, kamēr tas izkusīs un ūdens paliks remdenāks. Bet, ja vairs nevari izturēt... uzklausies jel... ja tu vairs nevari nociesties... es... iegriezīšu sev rokā."

Kārlēns sarāvās, noskurinājās un uzmeta tad kāru mirkli Birkenbauma rokām.

Sekundi vēlāk puisis savu kreiso roku zēnam bij piegrūdis pie mutes.

Puika sagrāba Birkenbauma roku, mēģināja to atgrūst, apmierinājās un zīda...

Tad puisis norāva sev lakatiņu no kakla, pārplēsa to un aptina lejpus īkšķa ap roku.

Kad vakarā Grīntāls bij izdalījis zivis, uznāca mazs mākonītis un sāka birdināt smalkas pērslas. Pēc tam vējš piestājās un laiks noskaidrojās. Laipni pie debesīm mirdzēja zvaigžņu bari, bālgani vizēja Putnu Ceļš. Bet neviens no nelaimīgajiem nepacēla acu uz augšu. Dobjā vienaldzībā viņi pavadīja nakti.

Ar jaunu rītu visiem atausa jauna cerība, jo laiks palika skaidrs un rāms. Nu varbūt kāds kuģis drīzāk pamanīs viņu sarkano posta zīmi.

Bet diena pagāja, un cerība nepiepildījās.

Vakarā Grīntāls pasludināja, ka zivju divām dienam vien vairs esot. Vai neizdalīšot šovakar tikai pa vienai, lai iznāktu ilgākam laikam?

Lai vēl šovakar ejot pa vecam, vairums nosprieda, un Grīntāls izdalīja parasto skaitu.

Vakarā atkal visi sasēdās uz ragavām, klusi, slābani, ar iekritušām acīm un vaigiem. Ūdeņi šņāca tuvāk, un ledus gabala cilāšanās stipri bij manāma.

Kārlēns bij piekļāvies pie Birkenbauma.

"Nu viss pagalam, Birkenbaum? Jā?"

"Laikam," puisis atbildēja. "Tu izcietīsi ilgāk nekā es."

"Laikam."

"Ak, ka tak viss neietu tik lēnām... Tos, kas nomirs, - tos tak ielaidīs jūrā?"

"Laikam."

"Tad tu ielaid mani... Ak, kaut tak viss neietu tik lēnām!... Ak, mīļo Birkenbaum, ak, Birkenbaum!"

Puika apkampa puiša elkonu, piespieda galvu pie viņa pleca un šņukstēja.

Birkenbaums cieta klusu.

Piektās dienas rītā pret brokasta laiku Grīntāls tāļu ziemeļos domājās ieraudzījis dūmus. Ar lielāko uzmanību visi skatījās uz apzīmēto vietu. Garenais mākonītis kļuva skaidrāks, un beigās vairs nebij ko šaubīties, ka tas cēlās no kāda garāmbraucoša tvaikoņa.

"Celiet plagu augstāk! Viciniet to!" cits caur citu sauca, un visi spiedās ap kārti.

Dūmu mākonis auga, un zvejnieku bālie ģīmji atdzīvojas, viņu acis zibēja. Pat Gurlumam raisījās mēle uz pāris prieka vārdiem.

Vecais Dalda bij nogājis savrup, raudāja un lūdza Dievu.

Labu laiku garenais dūmu stabiņš palika vienlīdzīgi liels. Nekustēdamies zvejnieki viņā skatījās, nejaudādami gandrīz pat ne acu pamirkšķināt.

Bet tad viņu skati metās arvien stīvāki, arvien šausmīgāki. Mākonītis sāka dilt! Tvaikonis netuvojās viņiem, tas viņus neredzēja vai negribēja redzēt! Tas viņiem aizbrauca garam!

Kā nakts ēna nolaidās uz visu ģīmjiem. Flagas turētāji kārti palaida vaļā, tā nogāzās, un Zaļga sarkano kreklu mīdīja ar kājām un kodīja sava kažoka piedurkni. Nabaga Skrastiņš bij atšļucis uz ragavām un muldēja tur nesaprotamus vārdus, un smējās. Kārlēns Birkenbaumu cieti bij apkampis, un Grīntāls stāvēja un skatījās arvien vēl uz to vietu, kur mākonītis bij nozudis.

Piepeši Janis iekliedzās.

"Laiva! Laiva!" viņš sauca.

Visi pagriezās uz Jani, kurš ar rokām māja pret dienvidiem. Tur peldēja neliela laiva un bij jau tik tuvu, ka varēja izšķirt, cik cilvēku tajā sēdēja. Bij pavisam septiņi. Divi airēja, viens stūrēja, četri sēdēja, nekā nedarīdami.

Vecais Dalda salika rokas un pacēla tās mēmi uz augšu.

"Birkenbaum! Birkenbaum!" šņukstēja puika.

Kad laiva tik bij tuvu pienākusi, ka ģīmjus varēja izšķirt, tad zvejnieki redzēja, ka tajā sēdēja trīs sveši un Stūre, Skapāns un abi Cubuki, visi četri vairāk miroņi nekā dzīvi cilvēki.

Zvejnieki laivai steidzās pretim. Pēc dažiem pūliņiem viens airētājs uzkāpa uz ledus gabala.

Viņš sveicināja un sacīja kaut ko, bet neviens viņu nesaprata, jo viņš nerunāja pa latviski. Beigās Grīntāls ar zīmju valodas palīdzību izzināja tik daudz, ka laivā ne vairāk kā septiņus cilvēkus varot uzņemt.

Tikai septiņus! Un viņu bij desmit! Kurš lai glābās, kurš lai palika atpakaļ? Brīdi visi stāvēja kā neapjēgdamies, tad Zaļga sāka virzīties uz laivu.

"Jākāpj ir iekšā, kas paliks atpakaļ, tas paliks."

Bet Grīntāls to sagrāba aiz rokas un atrāva atpakaļ. "Paliec. Mums atkal jālozē. Jūs tak visi esiet ar mieru?"

"Lūkosim tak papriekšu visi tai laivā sasēsties," sacīja Skrastiņš, "ja tad redzēs, ka tā tik daudz nevar nest, tad varēs lozēt."

Bet svešais ar to nebij mierā. Viņš rādīja, ka tad varētu izcelties plūkšanās un laiva apgāzties.

"Nu tad lozēsim," sacīja Grīntāls. "Nostājaties pēc vecuma. Dalda, Zaļga, Gurlum, Skrastiņ, Sīli - tā tak būs pareizi?...

Jā... Kurš no jums ir vecāks: Birkenbaums, Gulbis vai Janis?... Kārlēns un es paliksim tie pēdējie."

Viņš izplēsa atkal pāris lapu no savas ķešas grāmatiņas, saplēsa tās vienlīdzīgos gabaliņos un uzvilka ar zīmuli uz trim lapiņām krustus.

"Kas tās izvilks, tie paliks atpakaļ."

Viņš satina lozes, ielika tās cepurē un piegāja pie Daldas. Vecais attina savu zīmīti: tā bij tukša. Drebošu roku Zaļga ķēra cepurē. Tas satvēra vienu, otru zīmīti un beigās trešo attina vaļā. Tā bij tukša. Gurlumam bij tāda pate laime. Skrastiņš sev svinīgi pārmeta krustu un izvilka tad savu lozi. Tukša. Grīntāls piegāja pie Sīļa. Nu taču vajadzēja ķerties pilnai lozei. Sīļa rokas tā drebēja, ka tas tikko papīru varēja attīt vaļā. Glābts... Ar drebošu roku Janis ķēra cepurē un izvilka pirmo krustiņu. Cepurē palika divi krustiņi un viena balta loze. Lūpas sakniebis, Grīntāls Birkenbaumam cepuri sniedza pretim. Tas paskatījās brīdi ar aizrautu elpu lozēs, satvēra tad vienu un attina to ātri vaļā. Viņš bij izvilcis pēdīgo dzīvības lapiņu.

Grīntāls apgāza cepuri un izkratīja abas pārpalikušās lozes uz ledus.

"Mums, Kārlēn, nav ko vilkt," viņš nosacīja. "Nu tad ejiet!"

Zaļga un Gurlums ātri iekāpa laivā. Viņiem sekoja Gulbis un Sīlis. Skrastiņš piegāja pie Grīntāla un spieda tam roku.

"Aiznes manai sievai labas dienas," Grīntāls sacīja.

Arī Birkenbaums no viņa atvadījās, tāpat no Jaņa. Tad tas piegriezās Kārlēnam.

Kā sasalis zēns stāvēja un skatījās laivā.

Birkenbauma ģīmis savilkās sāpīgi. Viņš satvēra zēna roku un spieda viņa liesos, aukstos pirkstus. Puika neatbildēja uz puiša rokas spiedienu, un, kad tas to atkal palaida vaļā, roka kā nedzīva nokrita pie Kārlēna sāniem. Pāri soļu pagājis uz priekšu, Birkenbaums piepeši apstājās, pameta savādu mirkli uz puiku, likās ar sevi cīnoties un iekāpa tad lēnām laivā.

Dalda ar Jani bij nogājuši savrup, un vecais acīm redzot no dēla nevarēja šķirties.

"Ir laiks, Jaņa tēv," Grīntāls skubināja.

"Es palikšu," sacīja Dalda.

"Es neiešu! Neparko!" izsaucās Janis.

"Tu iesi! Ej! Tu man drīzāk atbrauksi pakaļ nekā es tev. Es gaidīšu. Ej."

"Tēv!"

"Ej, ej!... Mātei no vecā labas dienas. Un brauc pakaļ. Ej, kāp laivā."

"Neparko! Es nevaru! Es neiešu!"

Bet vecais Dalda stūma Jani uz laivu, kurā tas beidzot kautrēdamies iekāpa.

"Ar Dievu, dēls! Ar Dievu, dēls!" vecais viņam nosauca pakaļ un atkārtoja klusām, laivai lēnām aizvirzoties projām: "Ar Dievu, dēls! Ar Dievu, dēls!"

Grīntāls reizes trīs atvadīdamies pavicināja ar cepuri, aplika tad roku ap Kārlēna kaklu un palika tā nekustēdamies stāvam.

Arī Dalda, drusku noliecies uz priekšu, stāvēja kā sastindzis.

Tā viņi Janim un Birkenbaumam, kuri no tiem savu acu nenovērsa, vēl labu laiciņu bij redzami. Tad viņu tēli kļuva neskaidri, saplūda kopā, un beigās viss ledus gabals pie apvāršņa bij redzams kā mazs, iepelēks punkts. Un tad arī tas bij nozudis.








## Skaidrojošā vārdnīca

apgalve – apauši

atplaikšķīties – atplaiksnīties, parādīties

bārzda – bārda

brandviņš – brandvīns, degvīns

brūte – līgava

deguta – bērza tāss darva; tumšs, eļļains šķidrums, ko iegūst, pārtvaicējot bērza tāsi

gausties – žēlojoties, vaimanājot paust neapmierinātību

ilkss – viena no divām kārtīm, kas piestiprinātas pie ratiem vai ragavām zirga iejūgšanai

irt – drupt, šķīst

izbrucināt – izasināt

izkārmēt – izsalkt

kamieši – pleci

kārts – pagarš, tievs apaļkoks

klusuciešana – klusēšana

kuls – klons, virsma, ko parasti veido sablietēts māla vai zemes slānis

kurvis – grozs

ķeksis – darbarīks, stienis ar (parasti metāla) kāsi galā

ķeša – kabata

liess – vājš

liksta – nelaime, negadījums

mašķi – cieti, griezīgi zālaugi.

neviļot, neviļus – nejauši, negribēti

pate – pati

pestīt – glābt, darīt brīvu

pērsla – pārsla

plaga – arī flaga, kuģa karogs

pluts – kaila galvas āda

purslas – lūpas

salkt – just stipru izsalkumu

salts – tāds, kam zema temperatūra

samist – nonākt izmisumā

saverkšķīt – samiegt, samirkšķināt

skotele – ādas vai bieza auduma priekšauts

smeķēt – garšot

sūroties – paust neapmierinātību

šķausna – šķautnains (akmens, ledus) gabals

telēķis – šķīvis

valgums – mitrums, slapjums (parasti neliels)



Skaidrojošās vārdnīcas sastādīšanā izmantotie resursi:

letonika.lv sinonīmu vārdnīca:  https://letonika.lv/groups/default.aspx?g=5&r=1108

tezaurs.lv:  https://tezaurs.lv

letonika.lv skaidrojošā vārdnīca https://letonika.lv/groups/default.aspx?g=1&r=1107

## Par noveli "Nāves ēnā"
“Nāves ēnā”
Rūdolfa Blaumaņa novele, kas sarakstīta un publicēta 1899. gadā.

Vēsturiskais konteksts
Novele “Nāves ēnā” ir viens no R. Blaumaņa izcilākajiem literārajiem darbiem. Ierosmi tā tapšanai rakstniekam sniedza laikrakstā “Mājas Viesis” publicēta ziņa par jūrā ierautu ledus gabalu, uz kura atradušies nelaimē nokļuvuši zvejnieki. R. Blaumanis konkrēto situāciju izmantojis, lai veidotu mākslinieciski vispārinātu vēstījumu par cilvēku pieredzi ekstremālos apstākļos.


Sižeta galvenās līnijas
Noveles sižeta centrā ir zvejnieku pārdzīvojumu tēlojums, viņiem nonākot uz dreifējoša ledus gabala atklātā jūrā. Ārēju notikumu novelē nav daudz, un tie ir ļoti koncentrēti. Vēstījums sākas brīdī, kad tēlotie cilvēki atskārtuši, ka viņu zvejas laikā ledus gabals ir atlūzis un atšķēlies no cietzemes. Vīri cenšas saglabāt mieru un kārtību, rūpējas par to, lai vienlīdzīgi sadalītu zivis, kas ir viņu vienīgā pārtika, izkar mastā brīdinājuma karogu, par kādu pārtop kāda zvejnieka sarkanais krekls, un vēro iespējamo glābēju parādīšanos. Nozīmīgākie sižeta pavērsieni ir noveles noslēgumā. Vispirms ledus gabalam garām aizbrauc kuģis, tā dūmu strūkliņai parādoties un tad vienaldzīgi izgaistot tālumā. Mirkli vēlāk, kad cerības uz glābiņu jau šķiet zudušas, nelaimīgajiem vīriem pietuvojas sveša laiva, tomēr izrādās, ka tajā nepietiek vietas visiem, un trīs zvejnieki ir spiesti palikt un noskatīties pārējo aizbraukšanā.

Sižeta galvenās līnijas
Uz ledus gabala nonākušie zvejnieki veido vienotu tēlu grupu, kurā spilgtāk izdalās tie raksturi, kuru individuālie pārdzīvojumi atklāti izvērstāk. Sākotnēji tie pavisam ir četrpadsmit zvejnieki un divi zirgi, bet vēl viens vīrs, atklājot notikušo, centies peldus sasniegt jau attālo krastu, taču noslīcis ledainajā ūdenī. Ledus gabalam sašķeļoties divās daļās, uz lielākās no tām paliek desmit zvejnieki. Noveles personu kopaina veido paaudžu šķērsgriezumu, jo te ir gan vecāki zvejnieki, gan precēti pusmūža vīri, gan sešpadsmit gadus vecs zēns. Par pulciņa neformālo vadoni izvirzās enerģiskais Grīntāls, kurš, saskaņojot ar citiem, pieņem svarīgākos lēmumus, tajā skaitā nosakot, ka iekāpšana glābēju laivā notiks ar lozēšanas palīdzību. Pašaizliedzīgā un godprātīgā Grīntāla pretstats ir savtīgais Zaļga, kura galvenās rūpes ir vērstas uz savas mantas saglabāšanu, tikai pēc pārējo pieprasījuma viņš ir spiests piekāpties, kad zivis tiek ņemtas no viņa vezuma. Izvērsti veidots brašā vidzemnieka Birkenbauma portrets, kurš pavadījis vētrainus un bezbēdīgus jaunības gadus, līdz beidzot atklīdis darbos Kurzemē un uzsācis darbu kā Zaļgas puisis. Trauslākais no zvejniekiem ir pusaudzis Kārlēns, kurš bada un aukstuma dēļ cieš fiziskas mokas un izmisīgi pārdzīvo savu nenodzīvoto dzīvi. Aizkustinošas ir vecā Daldas un viņa dēla Jaņa attiecības, kurās tēvs cenšas dēlam palīdzēt, daloties ar savu pārtikas daļu, un beigās paliek uz ledus gabala dēla vietā, kurš izvilka neveiksmīgo lozi. Vairāku tēlu veidojumā būtisks bijis prototipu izmantojums. Pēc R. Blaumaņa brāļa Arvīda liecības, novelē tēloti Ērgļu pagasta cilvēki, kurus rakstnieks novietojis uz ledus, sekodams viņu iespējamām izjūtām un rīcībai. Kārlēna prototips ir R. Blaumaņa “Braku” māju puisis un rakstnieka krustdēls Kārlis Šteinbergs, kura rakstura iezīmes izmantotas arī Noliņa tēlā drāmā “Indrāni”. Vecā Daldas tēlā attāla līdzība ar R. Blaumaņa tēvu Matīsu Blaumani. Birkenbauma rakstura izveidi rosinājis Kokneses muižas staļļa puisis Pēteris Jirgensons, kurš devis ierosmi arī Edgara tēlam novelē “Purva bridējs” (1898) un skatu lugā “Ugunī” (1904).     

Kompozīcija
Novelē tēlotas piecu dienu norises atklātā jūrā, to gaitā pamazām kāpinoties personu pārdzīvojumam. Literārā darba uzbūvei raksturīga tuvība dramaturģijas principiem, vēstījums no ekspozīcijas daļas pakāpeniski pāriet pie notikumu kāpinājuma, kulminācijas un atrisinājuma. Pirmās dienas tēlojumā izvērsti atspoguļots, kā zvejnieki pamazām aptver notikušo, ir spiesti akceptēt radušos situāciju un rīkoties atbilstoši tai. Vakarā tiek vārītas zivis un pievērsta uzmanība tam, lai naktī, kas tiek pavadīta uz ragavām, saspiežoties ar mugurām vienam pret otru un pavēršoties šķērsām pretim vējam, tiktu iespējami saglabāts nepieciešamais siltums. Savukārt naktī zvejnieku nemiers rosina atmiņas, atgādinot par dzīvi uz sauszemes, īpaši detalizēti tēlotas Birkenbauma sajūtas. Otrajā dienā tiek uzstādīts masts ar karogu, un, lai nodarbinātu smagu domu māktos zvejniekus, Grīntāls norāda, ka tas uz maiņām jātur it visiem. Laika ritējums kļūst straujāks un nervozāks, arvien skaidrāk apzinoties draudošās briesmas, sarunās dominē nemierīgas, aprautas frāzes. Trešajā dienā zvejniekiem beidzas zivju vārīšanai izmantotā malka, kas iegūta, sacērtot ragavas, un turpmāk zivis ir jāēd jēlas, turklāt zvejniekus moka arī izmisīgas slāpes. Ceturtā diena paiet bez īpašām pārmaiņām, kāpinoties bezcerībai, ko vēl pastiprina vakars, kad pēdējo reizi tiek izdalīta parastā ēdiena deva. Piektajā dienā notikumi piedzīvo savu kulmināciju un atrisinājumu, un septiņi no desmit zvejniekiem tiek uzņemti laivā, kas dodas uz krastu.    

Uzbūves saturiskās īpatnības
Viena no svarīgākajām noveles tēlojuma iezīmēm ir izteiksmes lietišķība un skarbums. R. Blaumanis izmantojis tikai pašas nepieciešamākās detaļas, lai radītu konkrētu priekšstatu par situācijas dramatismu. Īsi un koncentrēti raksturotas zvejnieku pārdomas, pievērsta uzmanība viņu fiziskajām sajūtām, nepatikai pret neierasto pārtiku, jēlajām zivīm, varbūtību, ka ēšanai būs jāizmanto zirga gaļa, svelošajam aukstumam, kas īpaši izcelts epizodē, kad vienam no zvejniekiem brīdinājuma karogam jāziedo savs krekls. Atturīgais un reizē vispārinātais tēlojums rada priekšstatu par eksistenciālu situāciju, kurā nonākuši zvejnieki, kam atliek paļauties vienīgi uz pašu izturību, kā arī uz laimīgu nejaušību, kas glābtu viņu dzīvības. Svarīgs aspekts saistīts arī ar noveles noslēgumā attēlotajiem svešajiem ļaudīm, kuri atairējušies ar laivu un nesarunājas latviešu valodā. Šī nianse akcentē tēloto norišu tiecību uz vispārinājumu, kas pārsniedz R. Blaumaņa uzmanības lokā visbiežāk esošās latviešu lauku sētas vai muižas robežas.       

Darba pirmais izdevums, tulkojumi
Novele “Nāves ēnā” sarakstīta koncentrētā laika posmā, 1899. gada novembrī. Tās pirmpublicējums bija žurnāla “Mājas Viesa Mēnešraksts” 1899. gada 12. numurā. 1900. gadā novele iznāca atsevišķā iespiedumā R. Blaumaņa apgādā. “Nāves ēnā” un kopīgi ar Andrievu Niedru sagatavotais dzejoļu krājums “Ceļa malā” bija vienīgās grāmatas, kas iznāca paša rakstnieka izdevumā. Sākot no pirmā izdevuma Luda Neimaņa apgādā 1912. gadā, novele “Nāves ēnā” ievietota visos R. Blaumaņa “Kopotos rakstos”. Tā atkārtoti publicēta arī daudzos atsevišķos izdevumos un rakstnieka prozas krājumos Latvijā un trimdā. R. Blaumanis noveli tulkoja vācu valodā ar nosaukumu Im Schatten des Todes, šajā variantā tā publicēta “Vidzemes mājsaimnieču kalendārā 1901. gadam” (Livländischer Hausfrauen-Kalender 1901), kas iznāca 1900. gadā. 1921. gadā tulkojums ietverts rakstnieka darbu apkopojumā “Noveles” (Novellen). 2014. gadā noveles tulkojumu izdeva apgāds hochroth Berlīnē. 2016. gadā novele ietverta R. Blaumaņa prozas darbu izdevumā “Salna pavasarī” (Frost im Frühling) Bīlefeldē, Vācijā. Novele tulkota arī igauņu (1922), somu (1923), angļu (1923), lietuviešu (1930), zviedru (1925), dāņu (1928), poļu (1933), čehu, franču, krievu valodā, vairākos gadījumos arī atkārtoti tulkojumi. Noveles jauns izdevums angļu valodā Ulda Baloža tulkojumā ar nosaukumu In the Shadow of Death publicēts 2018. gadā apgādā Momentum Books.

Ietekme un nozīme literatūrā un sabiedrībā
“Nāves ēnā” ir viena no emocionāli spilgtākajām R. Blaumaņa novelēm. Tā novērtēta kā literārs meistardarbs un izcila liecība latviešu rakstniecības spējai risināt vispārcilvēciski nozīmīgus jautājumus, darot to mākslinieciski izslīpētā formā. “Nāves ēnā” pieder arī visvairāk tulkotajiem R. Blaumaņa sacerējumiem.

Atspoguļojums citos mākslas veidos
1971. gadā pēc noveles motīviem uzņemta Rīgas kinostudijas aktierfilma “Nāves ēnā”, kas iekļauta arī Latvijas kultūras kanonā. Filmas režisors bija Gunārs Piesis, scenārija autori Jānis Kalniņš un G. Piesis, komponists Marģeris Zariņš, operators Mārtiņš Kleins, mākslinieks Herberts Līkums. Filmā piedalījās aktieri Eduards Pāvuls (Grīntāls), Gunārs Cilinskis (Birkenbaums), Pēteris Šogolovs (Kārlēns), Alfrēds Videnieks (vecais Dalda), Ģirts Jakovļevs (Jānis Dalda), Kārlis Sebris (Zaļga), Vaironis Jakāns (Skrastiņš), Roberts Zēbergs (Sīlis), Juris Pļaviņš (Gurlums). 2017. gada 16. februārī pirmizrādi piedzīvoja noveles dramatizējuma iestudējums Valmieras Drāmas teātrī Mārtiņa Eihes režijā. Lomas uzvedumā atveidoja Tālivaldis Lasmanis (Grīntāls), Januss Johansons (Birkenbaums), Krišjānis Salmiņš (Kārlēns), Agris Māsēns (vecais Dalda), Māris Bezmers (Janis Dalda), Juris Laviņš (Zaļga), Arnolds Osis (Skrastiņš), Ģirts Rāviņš (Sīlis).
Pirmpublicējums: 1899. gadā, “Mājas Viesa Mēnešrakstā”. Iznākusi atsevišķā izdevumā 1900. gadā. Autora Rūdolfa Blaumaņa tulkojumā 1900. gadā publicēta vācu valodā.

Uzziņai: Rūdolfa Blaumaņa brālis Arvīds Blaumanis par ierosmi noveles “Nāves ēnā” notikumam raksta: “Dažreiz avīzēs var lasīt, ka zvejnieki ziemu uz ledus gabala atrauti no pārējā, peldējuši labu laiku, kamēr izglābti, kādreiz arī pazuduši. Kāda korespondence ņemta šim stāstam par pamatu. Personas ņemtas no Ērgļu pagasta. Rūdolfs viņas salicis uz ledus gabala un vēro, ko viņa katra darīs.”


Noveles "Nāves ēnā" audiolasījums pieejams te: https://www.letonika.lv/audiogramatas/Reader.aspx?r=859277
Noveli lasa Raimonds Celms. Ierakstīts LNB skaņu studijā 2020. gadā.

Noveli "Nāves ēnā" var noklausīties te: https://www.letonika.lv/audiogramatas/Reader.aspx?r=859277

Noveles "Nāves ēnā" teksts izlasīšanai pieejams te: https://www.letonika.lv/literatura/Reader.aspx?r=150#2191090/I:3/P:1

## Rūdolfa Blaumaņa noveles
Pašmācībā iegūtās zināšanas par Vakareiropas kultūru (viņa literārie paraugi un skolotāji - J. V. Gēte, F. Šillers, Č.Dikenss, V.Šekspīrs, G. Freitāgs, H. Ibsens u.c.) Rūdolfs Blaumanis lika lietā, radot latviešu klasisko noveli un psiholoģisko drāmu.

Pārņemot un jaunā kvalitātē izmantojot nacionālās atmodas idejas - tautiskumu, nacionālo pašapziņu, pašapliecināšanos, Rūdolfs Blaumanis meklēja savu ceļu latviešu rakstniecībā. Viņam piemita spēja apbrīnojami ieklausīties lauku ļaužu valodā, viņš savās lugās nereti izmantoja veselus teicienus no savu laikabiedru sacītā. Par ideju avotu Blaumanis izmantojis arī latviešu folkloru.

Jau 19. gadsimta 80. gados ar saviem stāstiem un novelēm Rūdolfs Blaumanis ienāca latviešu literatūrā kā perfekts cilvēka dvēseles norišu analītiķis un tēlotājs. Visa centrā viņam bija cilvēks, ko viņš uzskatīja par pasaules lielāko vērtību. Latviešu novelistikas žanra pirmsākums un joprojām dzīva bagātība ir Rūdolfa Blaumaņa "Pērkona negaiss" (1887), "Raudupiete" (1889), "Salna pavasarī" (1898, ekranizēta 1955), "Purva bridējs" (1898, ekranizēta 1966), "Andriksons" (1899), "Nāves ēnā" (1899, ekranizēta 1971).
   
Pēc noveles "Nāves ēnā" uzņemtās filmas kadrs jeb attēls pieejams te: https://ltv.lsm.lv/storage/media/b/2/large/0/513c5b67.jpg

Lasi Rūdolfa Blaumaņa noveles te: https://www.letonika.lv/literatura/Reader.aspx?r=150

## Rūdolfa Blaumaņa citi darbi
Rūdolfa Blaumaņa pasaka „Velniņi" ir viena no skaistākajām un populārākajām latviešu literārajām pasakām. Tas ir aizraujošs stāsts par diviem maziem velniņiem, kas izbēg no elles un nokļūst uz zemes. Izmantojot savas burvju spējas, velniņi cenšas izjokot godīgo zemnieku, bet māju apciemo laupītāji...

Rūdolfs Blaumanis bijis arī pazīstams žurnālists, strādājis vairākos periodiskajos izdevumos. Šajā laikā latviešu (arī vācu) publika iepazina Blaumani gan kā asprātīgu teātra recenzentu, gan kā satīrisku feļetonu un literāru tēlojumu autoru.

Izmantojot Rūdolfa Blaumaņa feļetonu „Īsa pamācība mīlēšanā" un viņa humoristiskos stāstus, tapušas gan izrāde Dailes teātrī, gan Rīgas kinostudijas spēlfilma (1982. gads, režisors Imants Krenbergs. Filmā piedalījās aktieri Rolands Zagorskis, Eduards Pāvuls, Esmeralda Ermale, Diāna Zande, Anda Zaice, Lilita Ozoliņa, Ērika Ferda, Uldis Pūcītis un Maija Eglīte). Abas kļuvušas gana populāras - izrāde Dailes teātrī iestudēta jau otrreiz (2001), R. Paula dziesmas izrādei folklorizējušas. 

Filma "Īsa pamācība mīlēšanā" stāsta par saimniekdēlu Jāni, kuram pienācis laiks ņemt sievu, bet vecāku nolūkoto viņš nav ar mieru precēt. Jānis nolemj, ka pats meklēs sev tīkamu sievu, bet viegli jau preciniekam neiet, jo daudzas meitas met acis uz stalto saimniekdēlu, kā arī kāro tikt saimnieces godā. Tomēr Jānis ir gana gudrs un izdomā, kā visām viņu pītajām viltībām tikt klāt, kā dzirdēt to, ko viņam acīs teikt meitas negribētu.

Latviešu literatūrā Rūdolfs Blaumanis ienāca kā stāstnieks, tad pieteica sevi kā novelistu un dramaturgu. Retāk Blaumanis tiek pieminēts kā dzejnieks, kaut gan no viņa oriģināldzejoļu simta (neskaitot ap pusotra simta humoristisko un satīrisko dzejoļu un vēl vienu simtu atdzejoto) ir daudz lielisku mākslas darbu. Vispusība, kas raksturīga viņa literārajai darbībai kopumā, attiecas arī uz dzeju. Viņa spalvai pieder visatšķirīgākie dzejas veidi: gan smalka mīlas un dabas lirika, gan dzejiski ritmizēts humors, satīra, parodijas, tautasdziesmas reminiscences ("Šūpuļa dziesma", "Tautasdziesma"), romances ("Vēl tu nezini"), balādes ("Tālavas taurētājs"), elēģijas ("Memento!", "Zelta jaunība") un odas ("Renatus", "Mana lūgšana").

Izdots neliels dzejoļu krājums "Ceļa malā" (1900, kopā ar Andrievu Niedru). Populāri kļuva R. Blaumaņa dzejoļi "Tālavas taurētājs", "Ziema", "Vēl tu nezini", "Kā zagšus", "Ziedonis klāt", "Pērkons". R. Blaumaņa dzejai mūziku rakstījuši: Alfrēds Kalniņš, Emīls Dārziņš, Emilis Melngailis, Andrejs Jurjāns, Arvīds Žilinskis, Raimonds Pauls, Imants Kalniņš u.c.

Tāda pati daudzveidība kā prozā un dzejā valda arī R. Blaumaņa dramaturģijā. Viņa skatuves darbu žanrus, satura un formas amplitūda ir visai plaša. Viņš rakstījis gan vieglas situāciju komēdijas, kā "Zagļi" 1891, "Zelta kupris" 1892, "Trīnes grēki" (1897).

Pie tolaik populārā žanra, tā sauktajām tautas lugām, kurās raksturīga jautru skatu savijums ar nopietniem pat dramatiskiem notikumiem, Blaumanis pieskaitījis lugas "Ļaunais gars" (1892) un "Skroderdienas Silmačos".

Psiholoģiskā reālisma formā veidotas tagad par klasiskām kļuvušas: bēdu luga "Pazudušas dēls" (1893), "Indrāni" (1904) un "Ugunī" (1905).

R. Blaumaņa dramaturģijā tomēr skaidri saskatāmi daži nemaināmi principi. Pats galvenais - mākslas darbā cieši jāsapludina saturs, ideja un forma.

Latviešu teātra fenomens ir "Skroderdienas Silmačos" - tautas luga, ko katros Jāņos latvieši labprāt skatījušies un skatās un smejas līdz asarām un dzied līdzi Blaumaņa sirsnīgajām kuplejām.

Tomēr šīs Blaumaņa lugas liktenis ir bijis visai raibs. 1902. gada 31. janvārī un 1. februārī - divās nākamajās dienās pēc lugas pirmizrādes "Dienas Lapa" bija pilna ar iznīcinošām un rakstnieku pazemojošām recenzijām. Izrādās, lugai nāves spriedumu pasludinājis R. Blaumaņa darbabiedrs J. Asars. Šī luga R. Blaumanim sagādājusi daudzus rūgtus brīžus. Kaut arī parādījās arī citas visumā atzinīgas recenzijas, tomēr Rīgas Latviešu biedrības teātris nospēlēja tikai trīs izrādes. Bija jāpaiet pieciem gadiem, līdz teātris atgriezās pie noniecinātās lugas. 1907. gada iestudējums izrādījās pēdējais, ko autoram pašam izdevās skatīt.

Gandrīz vai jādomā, ka liktenis gaidīja lugas autora aiziešanu viņsaulē. Ar pirmajām autora pēcnāves izrādēm sākās "Skroderdienu" uzvaras gājiens pa Latvijas teātru skatuvēm. Šīs lugas iestudējumu un izrāžu skaits pārsniedz jebkuras latviešu oriģināllugas iestudējumu un izrāžu skaitu.


## Rūdolfs Blaumanis
#### URL: https://letonika.lv/literatura/Section.aspx?f=1&id=2189823
#### IMG: https://letonika.lv/groups/multimedia.aspx?prev=0&entryTitle=Blaumanis%20Rudolfs.jpg


Rūdolfs Blaumanis (1863-1908)

Rūdolfs Blaumanis ir spilgtākais latviešu rakstnieks 19. gadsimta beigās un 20. gadsimta sākumā un, iespējams, visā latviešu rakstniecības vēsturē.

Rūdolfs Blaumanis piedzima 1863. gada 1. janvārī Ērgļu muižnieka Tranzē kalpu mājā un pavadīja tur pirmos četrus mūža gadus. Tēvs bijis muižas pavārs, māte - istabene. Par viņa mājām uz visu turpmāko dzīvi kļuva rentes mājas "Braki". Desmit gadu vecumā Rūdolfs sāka skolas gaitas Annas Rubīnas četrklasīgajā privātskolā Ogres pagastā, tad vācu tirdzniecības skolā Rīgā. Braku mājās viņš atgriezās pēc savas divdesmitās dzimšanas dienas. No 1887. gada viņš ar lielākiem vai mazākiem pārtraukumiem dzīvoja Rīgā. Rakstniekam nekad mūžā nav bijis sava dzīvokļa. Viņš īrēja mēbelētas istabas gan svešos, gan paziņu dzīvokļos - pie J. Rozentāla, V. Purvīša, J. Jaunsudrabiņa, V. Fon Andrejanova, advokāta J. Ansberga. Palaikam apmetās lētās viesnīcās, skolu telpās. Par vienīgajām īstajām Blaumaņa mājām uzskatāmi "Braki" Ērgļu pagastā. Te arī ir radušās idejas un iedvesma R. Blaumaņa darbiem.

Blaumanis sevi veidojis par rakstnieku apzināti un mērķ-tiecīgi. Viņš labi prata vācu valodu, bija ļoti daudz lasījis vācu oriģinālliteratūru un sākotnēji arī kā rakstnieks attīstīja sevi vācu literatūras ietekmē. Impulsu pievērsties "visdzīvākajai dzīvei" un latviešu zemniekam ar viņa "pelēko ikdienu" Rūdolfam Blaumanim devis Gētes "Fausts" u.c. dižā vācu ģēnija darbi.

Vairākos periodiskajos izdevumos Rūdolfs Blaumanis strādāja par algotu darbinieku ("Zeitung für den Stadt und Land", "Dienas Lapa", "Mājas Viesis", "Mājas Viesa Mēnešraksts", "Pēterburgas Avīzes", "Latvija"). Latviešu (arī vācu) publika iepazina Blaumani gan kā asprātīgu teātra recenzentu, gan kā satīrisku feļetonu un literāru tēlojumu autoru. R. Blaumanis pievērsās arī dzejai, sacerēdams liriskus un satīriskus dzejoļus.

Rūdolfs Blaumanis nomira ar tuberkulozi Takaharju sanatorijā Somijā 1908. gada 4. septembrī. Pārvests uz Latviju, apbedīts Ērgļu kapos, kur 1923. gadā uzstādīts piemineklis (tēlnieks B. Dzenis). Rīgā R. Blaumaņa piemiņai 1929. gadā uzstādīts piemineklis (tēlnieks T. Zaļkalns), Madonas rajona "Brakos" 1959. gadā atvērts memoriālais muzejs. Rīgā, Alberta ielā 12-9, Jaņa Rozentāla bijušajā dzīvoklī, kur R.Blaumanis 1906.-1908. gadā īrēja istabu, tagad atrodas Jaņa Rozentāla un Rūdolfa Blaumaņa memoriālais muzejs, kur iekārtota rakstniekam veltīta ekspozīcija.

Blaumanis Rūdolfs (pseidonīms Grāvracis, Zobgals, Grāvraču Anna, Jirgensonu Pēteris; 1863–1908) – rakstnieks. Psiholoģiskās prozas un drāmas, humoristiski satīriskās dzejas meistars. Sarakstījis lugas Zagļi, Trīnes grēki (abas 1891), Pazudušais dēls (1893), Skroderdienas Silmačos (1902), Indrāni (1904), Ugunī (1905). Nozīmīgākās noveles Salna pavasarī, Purva bridējs (abas 1898), Nāves ēnā (1899). Sacerējis dzejoļus (Tālavas taurētājs, Ziema, Vēl tu nezini, Kā zagšus). Izdoti Kopoti raksti (1 –9, kopš 1993).

Rūdolfs Blaumanis
(Rūdolfs Kārlis Leonīds Blaumanis; 01.01.1863. Ērgļu muižā–04.09.1908. Takaharju sanatorijā Somijā. Apbedīts Ērgļu kapos)
latviešu rakstnieks
R. Blaumanis ir viens no izcilākajiem latviešu rakstniekiem, kura literārajiem darbiem raksturīga smalka cilvēku psiholoģijas analīze un mākslinieciski ietilpīgs 19. un 20. gs. mijas sabiedrības portretējums.

R. Blaumaņa proza, dramaturģija un dzeja tapusi laika posmā no 1882. gada līdz 1908. gadam. Šajā gadsimta ceturksnī viņš radījis darbus, kas izpelnījušies plašu un noturīgu lasītāju ievērību, interesei saglabājoties arī 21. gadsimtā. Rakstnieka literārais veikums ir psiholoģiskiem vērojumiem bagāts. Tajā ietilpīgi atspoguļota sava laika sociālā vide, radīts daudzpusīgs latviešu sabiedrības koptēls un izvirzīti eksistenciāli jautājumi. R. Blaumanis savu literāro darbību īstenojis, atrazdamies divu kultūru, vācu un latviešu, ietekmē. Viņa sākotnējie darbi vispirms tapa vācu valodā, bet vēlāk rakstnieks pievērsās latviešu valodai, radot virkni nozīmīgu un mūsdienās hrestomātisku tekstu, kas piederīgi latviešu literatūras klasikai un iekļauti Latvijas kultūras kanonā. R. Blaumaņa darbi daudzkārt piedzīvojuši iestudējumus teātros, pēc to motīviem veidotas vairākas spēlfilmas. 

Izglītība
Rakstnieks dzimis Ērgļu muižā, kur pavadīja pirmos mūža gadus, bet pēc tam kopā ar vecākiem pārcēlās uz dzīvi rentes mājās Brakos Ērgļu tuvumā. Viņš mācījās Annas Rubīnas vācu privātskolā Ogres pagastā (1872–1875), bet pēc tam 2. Rīgas apriņķa vācu tirdzniecības skolā, kuru beidza 1881. gadā. 

Profesionālā, radošā un sabiedriskā darbība
Pēc skolas beigšanas R. Blaumanis īslaicīgi strādāja Johana Georga Fārbaha (Johann Georg Fahrbach) tirdzniecības uzņēmumā Rīgā (1881–1882). No 1885. gada līdz 1887. gadam viņš bija Kokneses muižas rakstvedis un pārvaldnieka māceklis. 1887. gada rudenī rakstnieks uzsāka darbu redaktora Riharda Rica (Richard Ruetz) vadītajā Rīgas vācu laikrakstā Zeitung für Stadt und Land (Avīze pilsētai un laukiem), ko gada beigās pārtrauca veselības problēmu dēļ. Darbu laikraksta redakcijā R. Blaumanis atjaunoja 1890. gada septembrī un šeit strādāja līdz 1894. gada februārim. Laikrakstā Blaumanis publicēja arī apskatus par Rīgas Latviešu teātra iestudējumiem; no 1891. gada līdz 1894. gadam viņš bija arī Rīgas Latviešu biedrības Teātra komisijas loceklis. Turpmākajā periodā R. Blaumanis pārgāja uz darbu latviešu presē un no 1898. gada līdz 1901. gadam strādāja Pētera Zālītes vadītajos izdevumos “Mājas Viesis”, “Mājas Viesa Mēnešraksts” un “Diena Lapa”. No 1901. gada līdz 1904. gadam R. Blaumanis bija Oskara Rāviņa izdotā laikraksta “Pēterburgas Avīzes” redakcijas darbinieks, savukārt 1906. un 1907. gadā strādāja Latviešu konstitucionāli demokrātiskās partijas laikraksta “Latvija” redakcijā Rīgā. Paralēli žurnālista darbam Rīgā un Pēterburgā rakstnieks visa mūža garumā daudz laika pavadīja Braku mājās, rūpēdamies par to uzturēšanu un saimniecības vadīšanu, kā arī pievērsdamies radošajam darbam.


Nozīmīgākie darbi
Savos darbos R. Blaumanis sniedzis ietilpīgu un niansētu ieskatu sava laika sabiedrībā un cilvēku ikdienā. Rūpīgi izstrādājot literāro sacerējumu formu un risinot sarežģītus sociālus un psiholoģiskus jautājumus, rakstnieks iedziļinājies tēloto personu apziņas un zemapziņas procesos, to atklāsmi spēdams padarīt saistošu arī nākamo paaudžu lasītājiem. R. Blaumaņa pirmā publikācija bija 1882. gada Ziemassvētkos (pēc mūsdienu kalendāra 1883. gada janvārī) iespiestā skice Wiedergefunden (latviešu valodā tā tulkota ar nosaukumu “Atkalatrastā”). Nākamie darbi atklātībā parādījās pēc vairāku gadu pārtraukuma. 1886. gadā ar pseidonīmu publicēts dzejolis “Nakts”, kas ir R. Blaumaņa pirmā publikācija latviešu valodā. Vairāki šajā periodā tapušie prozas darbi, piemēram, 1887. gadā publicētais stāsts “Nezāle”, vispirms uzrakstīti vācu valodā. Tikai pēc tam autors tos pārveidoja latviešu valodā, ņemot vērā arī vācu un latviešu lasītāju uztveres iespējamās atšķirības, raksturīgs piemērs ir novele “Pērkoņa negaiss” (1887). Izcilākais R. Blaumaņa daiļrades sākotnējā posma prozas darbs ir 1889. gadā tapusī novele “Raudupiete”, kas sniedz latviešu rakstniecībā pirmreizēji skaudru sievietes pārdzīvojumu tēlojumu. Pasaules rakstniecības sižetu un tēlu studijas un to radošs izmantojums atklājas novelē “Romeo un Jūlija” (1897), kurā R. Blaumanis veidojis savu, no iespējamiem paraugiem atšķirīgu interpretāciju. Mīlestības tēmas latviskā variācija izvērsta novelē “Purva bridējs” (1898). Kultūrvides un lauku dzīves kontrasts raksturo noveli “Baltais” (1896), kuras centrā ir mākslinieka skatījums. Detalizēti izstrādāts latviešu zemnieka un vācu barona raksturu un konflikta tēlojums ietverts novelē “Andriksons” (1898). Visas R. Blaumaņa izcilākās noveles tapušas līdz 19. gs. beigām, un viena no viņa daiļrades virsotnēm ir 1899. gadā publicētā novele “Nāves ēnā”, kuras centrā ir eksistenciāli motīvi, portretējot atklātā jūrā uz dreifējoša ledus gabala nejauši nokļuvušu zvejnieku grupu.

R. Blaumaņa debija dramaturģijā un teātrī bija 1890. gadā Rīgas Latviešu teātrī izrādītā luga “Zagļi”. Viņa pirmais izcilākais sasniegums dramaturģijā bija bēdu luga “Pazudušais dēls” (1893), kuras tapšanā rakstnieks jau radoši izmantoja drāmas teorijas atziņas, kas formulētas vācu autora Gustava Freitāga (Gustav Freytag) darbos, ar meistarīgu sižeta veidojumu un attiecību pamatojumu sasniedzot jaunu kvalitāti latviešu dramaturģijā. 20. gs. sākumā R. Blaumanis sarakstīja sadzīves skatu lugu “Skroderdienas Silmačos” (1902), tajā atklājot dzīves ritmu šī laikposma lauku sētā. Luga iemantojusi publikas mīlestību ar saistošajām norisēm, daudzveidīgajiem raksturiem un asprātīgajiem dialogiem.



Rakstnieka māksliniecisko briedumu apliecināja drāma “Indrāni” (1904), kurā skaudri atspoguļots divu paaudžu un laikmetu konflikts. 1904. gadā uzrakstītajā skatu lugā “Ugunī”, kas izrādīta 1905. gadā un publicēta 1906. gadā, R. Blaumanis veidojis sava laikmeta sociālo un psiholoģisko attiecību šķērsgriezumu, atspoguļojot dzīvi muižā neilgi pirms 1905. gada revolūcijas. Tālāk attīstot Kristīnes un Edgara raksturus, kas izstrādāti jau novelē “Purva bridējs”, R. Blaumanis radījis vienu no populārākajiem mīlas stāstiem latviešu rakstniecībā.



Sasniegumu nozīme
R. Blaumaņa literāro darbu veidojuma pamatā nereti bijuši paraugi gan vācu, gan citu tautu rakstniecībā. Viņš izmantojis gan elitārās, gan populārās literatūras elementus, allaž paturot prātā vēlmi saistīt lasītāja uzmanību. Rakstnieka veidotie smalki psiholoģiskie tēlu portreti, kuros atklāta vides ietekme un personības īpatnības, ir tuvi 19. gs. reālisma literatūras tradīcijai. Autors atspoguļojis arī raksturīgas sava laikmeta sociālās dzīves problēmas, tās sakņojot konkrētajos apstākļos, kādi sastopami 19. gs. beigu un 20. gs. sākuma Latvijas laukos. Tajā pašā laikā tie ir novatoriski darbi, kuros jūtīgi izsekots smalkām, tikko pamanāmām personu izturēšanās niansēm, ko diktējusi viņu zemapziņa, racionālā līmenī to nereti pat neapzinoties. Gan ar vērojumu ietilpību, gan mākslinieciskās izteiksmes spilgtumu un novitāti R. Blaumanis ievirzīja latviešu prozu un dramaturģiju augstvērtīgas Eiropas literatūras kopainā.

Valsts un sabiedrības novērtējums, apbalvojumi
R. Blaumaņa darbs ir sabiedrībā plaši atzīts un godināts. Rakstnieka pieminekli Ērgļu kapsētā 1923. gadā veidojis tēlnieks Burkards Dzenis, savukārt pieminekli Rīgā, Bastejkalnā, kas atklāts 1929. gadā, Teodors Zaļkalns. 1959. gadā tika atvērts rakstnieka memoriālais muzejs R. Blaumaņa mājās Brakos. 1973. gadā darbu sāka Jaņa Rozentāla un Rūdolfa Blaumaņa muzejs Rīgā. Par rakstnieka gaitām atgādina piemiņas plāksne pie Kokneses muižas bijušās pārvaldnieka ēkas, kā arī citviet. R. Blaumaņa vārdā nosauktas ielas daudzās Latvijas pilsētās. 20. gs. beigās un 21. gs. sākumā Valmieras teātrī notika R. Blaumaņa festivāli. Rakstnieka dzimtajā Ērgļu novadā tiek organizēti skolēnu darbu konkursi, kuru tematika saistīta ar R. Blaumaņa personību.

Atspoguļojums mākslā un literatūrā
R. Blaumaņa lugu uzvedumi latviešu teātrī tapuši kopš 1890. gada. 19. gs. 90. gados un 20. gs. sākumā ar rakstnieka darbu iestudējumiem Rīgas Latviešu teātrī režisoru Hermaņa Rodes-Ēbelinga (Hermann Rhode-Ebeling) un Pētera Ozoliņa vadībā izauga pirmā profesionālā latviešu aktieru paaudze, te minami tādi aktierdarbi kā Pētera Ozoliņa Krustiņš (“Pazudušais dēls”, 1893), Jēkaba Dubura Indrānu tēvs un Bertas Rūmnieces Indrānu māte (“Indrāni”, 1904), Daces Akmentiņas Kristīne (“Ugunī”, 1905). Arī vēlākajā laikā daudzi R. Blaumaņa lugu tēli kļuvuši par pamatu lomām, kuras izveidojušās par nozīmīgiem sasniegumiem daudzu aktieru radošajā mūžā. Luga “Skroderdienas Silmačos” pēc sākotnēji saņemtās kritikas kļuvusi par latviešu teātra vēsturē populārāko un visvairāk izrādīto dramaturģijas darbu. Tā iestudēta visos latviešu profesionālajos teātros, bet īpašu popularitāti izpelnījusies Latvijas Nacionālajā teātrī, kur pirmoreiz uzvesta 1921. gadā. Kopš 1955. gada šī luga nemainīgi ir bijusi Nacionālā teātra repertuārā. Gan turpinot agrākās tradīcijas, gan piešķirot tām jaunas nianses, uzvedumus veidojuši režisori Alfrēds Amtmanis-Briedītis, Alfrēds Jaunušans, Edmunds Freibergs un Indra Roga. R. Blaumaņa darbi bijuši skatāmi arī radikāli novatoriskās interpretācijās, piemēram, 20. gs. 20. un 30. gadu periodā Dailes teātrī veidotajos Eduarda Smiļģa inscenējumos, kur izmantota delartiskās komēdijas estētika. Rakstnieka darbi guvuši plašu atsaucību un daudz iestudēti arī amatieru teātros, kā arī vācu un krievu teātros Latvijā. 21 gs. R. Blaumaņa lugas dažkārt izrādītas aktualizētās versijās, piemēram, lugas “Pazudušais dēls” adaptāciju Latvijas Nacionālā teātra izrādei (2004) veidoja rakstniece Inga Ābele. Savukārt dzejniece Māra Zālīte pēc R. Blaumaņa noveles “Purva bridējs” un lugas “Ugunī” motīviem radījusi libretu “Hotel Kristina”, mūziku Nacionālā teātra iestudējumam (2006) komponēja Jānis Lūsēns. 2019. gadā iestudējumam Liepājas teātrī tapusi režisora Regnāra Vaivara skatuves versija “Purva bridējs ugunī”.

Dramaturģiska forma piešķirta arī R. Blaumaņa prozai. Rakstniece Anna Brigadere pēc R. Blaumaņa noveles motīviem uzrakstīja lugu “Raudupiete” (1914). Valmieras Drāmas teātra iestudējumā “Aizbirušais avots” (2004) apvienoti R. Blaumaņa prozas darbi “Romeo un Jūlija”, “Mēmais precinieks” un “Pie aizbiruša avota”. Rasa Bugavičute-Pēce veidojusi Nacionālā teātra izrādes “Purva bridējs” (2012), Valmieras Drāmas teātra izrādes “Raudupiete” (2013) skatuves variantu, Justīne Kļava Valmieras Drāmas teātra iestudējuma “Vidzemnieki” (2018) tekstu, kura pamatā ir mazāk ievērotu R. Blaumaņa stāstu sižeti.

Pēc rakstnieka darbu motīviem uzņemtas vairākas spēlfilmas – “Salna pavasarī” (1955), “Purva bridējs” (1966), “Nāves ēnā” (1971), "Īsa pamācība mīlēšanā" (1982), “Indrāni” (1991). Savu versiju par lugā “Skroderdienas Silmačos” tēloto notikumu iespējamo priekšvēsturi sacerējis un filmā “Rūdolfa mantojums” (2010) ekranizējis kinorežisors Jānis Streičs.

1973. gadā publicēts Antona Stankeviča biogrāfiskais romāns “No Braku kalna”.

Rūdolfs Blaumanis ir viens no izcilākajiem latviešu rakstniekiem, kura literārajos darbos, īpaši prozā un dramaturģijā, daudzveidīgi un mākslinieciski pārliecinoši atklāts sabiedrības sociālais un psiholoģiskais portrets 19. un 20. gadsimta mijā. Blaumanis uzsvēris latviešu nācijas pašapziņas nostiprināšanos un ekonomiskos centienus, tajā pašā laikā pievēršot pastiprinātu uzmanību tēloto cilvēku individualitātei un personībai, viņu iekšējiem pārdzīvojumiem un izdarītajām izvēlēm. Blaumaņa noveles un luga „Indrāni” uzskatāmi atklāj rakstnieka meistarību literāro darbu sižetu un raksturu izveidē.

Viena no spilgtākajām Blaumaņa talanta izpausmēm ir viņa radītās noveles – literāri darbi, kam raksturīgs īss, koncentrēts sižeta veidojums un negaidīts atrisinājums. Kopumā Blaumanis ir sarakstījis vairāk nekā desmit noveles. To lielākā daļa publicēta 19. gadsimta 90. gados gan periodikā, gan krājumā „Pie skala uguns” (1893). Blaumaņa noveļu veidojumam raksturīgs mērķtiecīgs kāpinājums, ar ko tās radniecīgas dramaturģijai.

Spilgti noveles žanra darbi rodami jau Blaumaņa daiļrades sākumos, piemēram, „Pērkoņa negaiss” (1887) un „Raudupiete” (1889). To centrā ir neviennozīmīgi raksturi, kuru pieredze liecina par sarežģītiem pārmaiņu procesiem sabiedrībā. Rakstnieka interesi par dažādu mākslas veidu saskares punktiem atklāj novele „Baltais” (1896), kurā vēstītāja Jāņa Kalnrozes prototips ir gleznotājs Janis Rozentāls, ar kuru Blaumani saistījusi ilgstoša pazīšanās, un 20. gadsimta sākumā rakstnieks kādu laiku īrējis istabu Rozentāla ģimenes dzīvoklī Rīgā, Alberta ielā. Novele „Romeo un Jūlija” (1897) veidota kā variācija par pasaules literatūrā un kultūrā plaši pazīstamu sižetu par divu mīlētāju traģisko likteni, kura cēlonis ir dzimtu naids.

Īpaši ražīgas Blaumaņa prozas tapšanā ir 19. gadsimta beigas, kad tapušas vairākas noveles, kas līdzās iepriekš minētajām uzlūkojamas par rakstnieka meistardarbiem. To vidū ir „Salna pavasarī” (1898), „Purva bridējs” (1898), „Andriksons” (1898) un „Nāves ēnā” (1899). Šīs noveles apliecina rakstnieka psiholoģiskā tēlojuma meistarību, spēju ārēji vienkāršās situācijās un ikdienas attiecībās ietvert plašus vispārinājumus, kuru skaidrojums atkarīgs arī no lasītāja pieredzes. Novelē „Andriksons” rakstnieks pievērsies latviešu un vācbaltiešu saskarsmei. Savukārt novelē „Nāves ēnā”, kurā tēloti četrpadsmit atklātā jūrā uz nedroša ledus gabala nonākuši zvejnieki, līdz mākslinieciskai izcilībai noslīpēts eksistenciālu problēmu risinājums. Vairāki rakstnieka prozas darbi vēlāk pārveidoti par lugām, novele „Pērkoņa negaiss” par bēdu lugu „Pazudušais dēls” (1893), savukārt novele „Purva bridējs” par skatu lugu „Ugunī” (1905).

Drāmu „Indrāni” (1904) Blaumanim izdevies radīt kā mākslas darbu, par kuru viņš pats izteicies, ka tehniski šī luga diezin vai ir pārspējama. Izmantojot dramaturģiskās uzbūves likumsakarības, ko Blaumanis rūpīgi studējis, lasot vācu rakstnieka Gustava Freitāga (1816–1895) pētījumu „Drāmas tehnika” (1863), šī luga koncentrē sevī visu Blaumaņa dramaturģisko meistarību. Skaudrais paaudžu konflikts, kas risināts, pretstatot tēva un dēla atšķirīgo pieeju saimniecības uzturēšanai, kā arī uzsverot laikmeta pārmaiņu izraisītās morāles dilemmas, kļuvis par pārlaicīgi atpazīstamu tēmu latviešu kultūrā. Lugas pirmiestudējums, ko pirmajā profesionālajā latviešu skatuves ansamblī, Rīgas Latviešu teātrī, 1904. gadā veidoja režisors Jēkabs Duburs (1866–1916), iezīmējās ar izciliem aktierdarbiem – Duburu pašu Indrānu tēva un Bertu Rūmnieci (1865–1953) Indrānu mātes lomā, kas zināmā mērā kalpojuši kā etalons vēlākajiem iestudējumiem, radot priekšstatu par šiem lugas tēliem kā tradicionālo ētisko vērtību glabātājiem.

Blaumaņa darbu nozīme ir plašāka par tās piederību un nesaraujamo saistību ar latvisko kultūrtelpu. Starptautisku mērogu Blaumaņa daiļradei piešķir gan viņa pastāvīgā un rūpīgā sekošana Eiropas rakstniecības tendencēm, gan jaunradītie teksti, kas vai nu uzrakstīti vai paša autora tulkoti vācu valodā. 2017. gadā apgādā „Aisthesis” Bīlefeldē publicēta grāmata, kurā apkopoti septiņpadsmit rakstnieka vācu valodā autorizētie prozas darbi, tā piepildot Blaumaņa vēlmi, lai viņa teksti tiktu publicēti arī ārpus Latvijas. Autors vāciski tulkojis arī lugu „Indrāni”.

Rakstnieka darbi daudz publicēti arī citās valodās. Blaumaņa pirmā grāmata, kurā bija ietvertas trīs viņa noveles, 1892. gadā ar nosaukumu „Olest katuse all” („Zem salmu jumta”) rakstnieka Eduarda Vildes (1865–1933) tulkojumā tika publicēta igauņu valodā. „Indrāni” 1912. gadā piedzīvoja savu pirmiestudējumu Rīgas Krievu teātrī, kļūstot arī par pirmo šajā teātrī izrādīto latviešu lugu.

Blaumaņa veikuma plašo atpazīstamību nostiprinājis tas, ka viņa literārie darbi un radītie raksturi iesakņojušies latviešu nācijas kolektīvajā atmiņā. Īpaši populāri ir gan prozā, gan dramaturģijā attēlotie mīlētāji Edgars un Kristīne (novelē „Purva bridējs” un drāmā „Ugunī”), kuru popularitāti vairojusi arī režisora Leonīda Leimaņa (1910–1974) Rīgas kinostudijā 1966. gadā uzņemtā mākslas filma ar pazīstamajiem aktieriem Uldi Pūcīti (1937–2000) un Viju Artmani (1929–2008) galvenajās lomās. Kultūras kanona sastāvdaļa ir arī režisora Gunāra Pieša (1931–1996) 1972. gadā uzņemtā filma „Nāves ēnā” pēc Blaumaņa noveles motīviem.

1959. gadā Ērgļu pagastā Rūdolfa Blaumaņa mājās atklāts memoriālais muzejs „Braki”, kurā radīta iespējami autentiska rakstnieka dzīves laika vide, uzskatāmi parādot Blaumaņa ciešās saiknes ar dzimto vietu, lauku sētas dzīves ritmu un dabu, kas sniegusi ierosmes daudziem literāriem sacerējumiem.

No 1999. līdz 2013. gadam Valmieras teātrī piecas reizes norisinājās Rūdolfa Blaumaņa Teātra festivāls, kurā tika parādīti Latvijas teātru repertuārā tobrīd esošie Blaumaņa darbu uzvedumi un pasniegta ceļojošā balva – tēlnieka Andra Vārpas veidotā biste „Rūdolfs”. Plašu atpazīstamību ieguva 2010. gadā režisora Jāņa Streiča pēc Blaumaņa darbu motīviem uzņemtā mākslas filma „Rūdolfa mantojums”. 2013. gadā rakstnieka simt piecdesmitā dzimšanas diena tika iekļauta UNESCO svinamo dienu sarakstā, iegūstot plašu rezonansi gan ar jauniem iestudējumiem, gan pēc rakstnieka darbiem uzņemto filmu aktualizēšanu, gan raidījumu ciklu Latvijas Televīzijā, kā arī vērienīgu zinātnisku konferenci, kurā Blaumaņa daiļrade tika aplūkota starptautiskā kontekstā.

Rūdolfs Blaumanis (1863 – 1908) ir stāstniecības reālpsiholoģiskā virziena pamatlicējs. Viņa literāta darbības kulminācija bija 19. gadsimta deviņdesmitajos gados. Blaumanis likvidēja problēmu par to, vai Latvijā – neaizmirzīsim, ka Latvija joprojām bija gan Krievijas impērijas, gan Eiropas province, – vispār var pastāvēt “lielā” literatūra. Turklāt Blaumanis pirmais formulēja slēdzienu, pie kura lemts nonākt katras tautas literatūrai un arī katram rakstniekam. Kādā vēstulē viņš rakstīja: “Nevis tas, vai tu rozi vai mēslu gubu apraksti, ir tas svarīgākais, bet gan tas, kā tu to dari.”

Blaumaņa literārais mantojums ir plašs un daudzpusīgs. Visu mūžu darbojies žurnālistikā, viņš daudz rakstīja feļetonus un satīriskus pastāstiņus; viņš strādāja dramaturģijā, sacerēja arī diezgan viduvējus dzejoļus, taču nozīmīgākā Blaumaņa daiļrades daļa – tie ir aptuveni desmit stāsti, tostarp Pērkona negaiss (1887), Raudupiete (1889), Salna pavasarī, Purva bridējs (abi 1898), Andriksons, Nāves ēnā (abi 1899) un daži citi, bez kuriem latviešu literatūra nav iedomājama.

Blaumaņa galvenais nopelns: viņš atbrīvoja prozu no pārlieku uzbāzīgā autora klātbūtnes – tā autora, kuram patīk pamācīt, kas ir “labs” un kas – “slikts” (šim nolūkam parasti ņemot talkā Bībeli), un burtiski terorizēt nabaga nevainīgo lasītāju ar savām “idejām”. Blaumaņa stāstps literatūra tiecās sevī ieraudzīt literatūru, nevis ētisku komentāru dažādām sadzīviskām situācijām. Blaumaņa vēstījums ir vēsi objektivizēts: viņu interesē fakts, notikums un psiholoģiskās kolīzijas, kas ar to saistītas. Iespējams, tolaik šāds skatījums varēja likties mazliet skandalozs – īpaši tas sakāms par stāstu Raudupiete. Tajā stāstīts par padzīvojušo, bagāto un kaislību izmocīto atraitni Raudupieti, kura iemīl trūcīgo, toties jauno puisi Kārli. Raudupiete pat atļaujas Kārli bildināt; viņš izvairās no noteiktas atbildes, un Raudupiete nonāk pie slēdziena, ka vienīgais šķērslis laimīgajai kopdzīvei ir Matīsiņš, viņas dēls no iepriekšējās laulības. Seko nelaimes gadījums, kurā Raudupiete ļauj aiziet Matīsiņam bojā. Stāsts noslēdzas ar kategorisku Kārļa atteikumu un Raudupietes pašnāvību. Vārdu sakot, īsti šekspīriskas kaislības uz pastorāla fona, turklāt Blaumanis tā vietā, lai skolotājiem un kritiķiem par prieku tiesātu un sodītu Raudupieti, iedziļinās personu psiholoģijā. Citiem vārdiem, Blaumanim primārais nav idejiskā vai morālētiskā formula, kurai pakārtot vēstījumu, bet gan pats teksts – un tas paliek lasītāja ziņā, ko ar šo tekstu darīt tālāk. Pagājušā gadsimta prozā šī akcentu pārbīde nozīmēja radikālu pavērsienu.

Vienlīdz šekspīriska mēroga kaislības valda arī Purva bridējā aprakstītajā lauku muižā, taču nevis “augstākajā sabiedrībā”, bet gan starp muižas kalpiem – istabmeitu Kristīni un zirgu puisi Edgaru. Edgars ir ļoti temperamentīgs un labprāt pakļaujas visiem pieejamajiem kārdinājumiem – dzeršanai, kārtīm, sievietēm (vēl brāļi Kaudzītes par šādu komplektu Edgaru būtu cepinājuši elles ugunīs); tāpēc viņš pats sevi dēvē par “purva bridēju”. Savukārt Kristīne ir bezmaz ideāls sievišķības iemiesojums, kas neko daudz neatpaliek no Ibsena Solveigas. Sižetu veido diezgan vētrainās Edgara un Kristīnes attiecības. Dīvainā kārtā uzkrītoši laimīgās beigas nebūt neatgādina šķebinošu melodrāmas noslēgumu. Tas, protams, kārtējo reizi apliecina Blaumaņa meistarību, jo laimīgu mīlas stāstu ir daudz grūtāk izstāstīt nekā traģisku. Zināmā mērā Purva bridēju var uzskatīt par veiksmīgu mēģinājumu samērot latviešu literatūru ar Eiropas diždarbiem, neizejot ārpus brāļu Kaudzīšu definētajām telpiskajām robežām un saglabājot klasiskos ētiskos orientierus.

Savukārt stāstā Nāves ēnā ievīti gluži eksistenciāli motīvi. Darbība norisinās nevis lauku sētā vai muižā, bet uz jūrā aizdzīta ledus gabala, uz kura atrodas četrpadsmit zvejnieki. Pēc vairākām jūrā pavadītām bezcerības dienām viņus atrod. Taču izrādās, ka laivā visiem vietas nepietiek; seko traģiskais noslēgums – lozēšana, kurā noskaidrojas, kam nāksies palikt uz ledus gabala. Atšķirībā no citiem Blaumaņa stāstiem Nāves ēnā ar savu abstrahēto situāciju un eksistenciālās izvēles problēmu liekas saistīts ne tik daudz ar 19., cik ar 20. gadsimtu.

Blaumaņa dramaturģija nozīmīguma ziņā pielīdzināma viņa stāstiem. Daudzas lugas – drāmas Pazudušais dēls (1893), Indrāni (1904), Ugunī (1906), komēdijas No saldenās pudeles (1901), Skroderdienas Silmačos (1902; tā ir Latvijā visvairāk izrādītā luga) u. c. – aizvien tiek uzvestas uz teātru skatuvēm.

Noveles, Rūdolfs Blaumanis
Rūdolfs Blaumanis (1863-1908) Noveles. Indrāni. 1904

Rūdolfs Blaumanis (1863-1908) ir stāstniecības un dramaturģijas reālpsiholoģiskā virziena pamatlicējs Latvijā. Pēc Blaumaņa vairs nepastāvēja problēma - vai attālā Eiropas un Krievijas provincē vispār var dzimt liela literatūra. Turklāt Blaumanis pirmais formulēja domu, pie kuras agrāk vai vēlāk jānonāk katras tautas literatūrai un arī katram rakstniekam. Kādā vēstulē viņš rakstīja: "Nevis tas, vai tu rozi vai mēslu gubu apraksti, ir tas svarīgākais, bet gan tas, kā tu to dari."

Visu mūžu darbojies žurnālistikā, Blaumanis daudz rakstīja feļetonus un satīriskus pastāstiņus, sacerēja arī dzejoļus, taču viņa daiļrades kodols ir aptuveni desmit noveles, tostarp "Pērkona negaiss" (1887), "Raudupiete" (1889), "Salna pavasarī", "Purva bridējs" (abas 1898), "Andriksons", "Nāves ēnā" (abas 1899), un dažas lugas, starp kurām ir arī drāma "Indrāni" (1904). Blaumanis atbrīvoja prozu un dramaturģiju no pārlieku uzbāzīgā autora klātbūtnes - autora, kuram patīk pamācīt, kas ir "labs" un kas - "slikts", un kurš burtiski terorizē nabaga nevainīgo lasītāju ar savām pārmēru pareizajām idejām. Blaumaņa prozā pirmo reizi latviešu literatūra tiecās sevī ieraudzīt literatūru, nevis ētisku komentāru dažādām sadzīviskām situācijām. Citiem vārdiem, Blaumanim primārais nav vis idejiskā vai morālētiskā formula, kurai pakārtot vēstījumu, bet gan pats teksts, - un lasītāja ziņā paliek, ko ar šo tekstu darīt tālāk. 19. gadsimta prozā šāda akcentu pārbīde nozīmēja radikālu pavērsienu - atteikšanos no pamācošiem sižetiem, kādi tolaik dominēja gan prozā, gan dramaturģijā, un pievēršanos gluži reālām psiholoģiskām un eksistenciālām problēmām. Blaumaņa daiļradē vārda māksla patiesi kļuva par mākslu.

Blaumaņa vēstījums ir it kā vēsi objektivizēts: viņu interesē fakts, notikums un psiholoģiskās kolīzijas, kas ar to saistītas. Blaumaņa īsproza un dramaturģija apstiprina pašsaprotamu patiesību: arī provincē - un nebūt ne "augstākajā sabiedrībā" - vērpjas šekspīriskas kaislības, nepieciešams vien rakstnieks ar Šekspīra cienīgu talantu, lai tās ieraudzītu un aprakstītu. Blaumanis uzņēmās šo lomu, turklāt rakstīja kaislību intensitātei adekvātā mākslinieciskajā līmenī. Stāstu sižeti parasti tiek aizvedināti līdz traģiskam vai vismaz dramatiskam atrisinājumam, taču allaž kaut kas netiek līdz galam pateikts - tekstā paliek tāda kā "sprauga", caur kuru ielūkoties bezdibenīgajās psiholoģiskajās vai eksistenciālajās dzīlēs. Tā tas notiek novelēs "Raudupiete", "Andriksons", "Salna pavasarī", bet jo īpaši - "Nāves ēnā", kas ar savu abstrahēto situāciju un eksistenciālās izvēles problēmu būtībā aizsāka 20. gadsimta latviešu literatūru. Pēc līdzīgiem principiem veidotas arī Blaumaņa drāmas. "Indrānos" klasiskā "tēvu un dēlu" problēma krietni pāraug gan sadzīviskā sižeta, gan ar reālijām precīzi iezīmētā laikmeta robežas. Līdz ar Blaumaņa lugām arī latviešu teātris pacēlās jaunā pakāpē.


## Kas ir novele

novele
(no itāļu novella ‘īss stāsts’; angļu novella, vācu die Novelle, franču nouvelle, krievu новeла)
prozas žanrs

Novele ir prozas žanrs, kura sižeta pamatā ir koncentrēti izklāstīts neparasts un aktuāls notikums.

Rašanās cēloņi un iemesli
Noveles žanrs ir piederīgs īsajai prozai. Tā izcelsme saistīta ar vēstījuma attīstību, plašākā nozīmē – ar cilvēku vēlēšanos stāstīt stāstus, kuros atklājas viņu pieredzētais vai dzirdētais. Novele veidota kā strukturēts stāsts, kurā īpaša uzmanība pievērsta klausītāju uzmanības piesaistīšanai, uzsverot izklāstītā notikuma negaidīto un paradoksālo, bet vienlaikus arī likumsakarīgo dabu. Būtiska klasiskās noveles iezīme ir vēstījumā uzsvērtā saistība ar dzīves realitāti.

Vēsturiski novele attīstījusies no mutvārdu tradīcijas. Tās svarīgi avoti ir folkloras žanri, piemēram, pasaka un anekdote. Ar anekdoti cieši saistīta noveles lakoniskā izteiksme un paradoksāls domas pavērsiens stāstījuma gaitā. Pasakas žanrā vēstījums ir izvērstāks, pievēršot uzmanību sižeta attīstībai. Noveles žanriskā ģenēze saistīta ar pakāpenisku atteikšanos no brīnumu pasakai raksturīgajiem alegoriskajiem un fantāzijas tēliem, kā arī uzmanības pārvirzīšanu no ārējā notikuma uz iekšējo pārdzīvojumu. Austrumu kultūrās (indiešu, ķīniešu, arābu pasakās) divu pasauļu, reālās un pārdabiskās, līdzāspastāvēšana vēstījumā saglabājas daudz ilgākā laika periodā, savukārt Rietumu novelē kopš 16. gs. tā galvenokārt vairs nav raksturīga.

Klasiskās noveles ģenēzes laiks Rietumu sabiedrībā ir renesanses periods, kad novele nošķiras no citiem žanriski daudzveidīgiem īsās formas vēstījumiem (narratio brevis) prozā un dzejā, kas raksturīgi viduslaikiem. Viena no svarīgām noveles žanra iezīmēm ir uzmanība, kas pievērsta atsevišķa cilvēka aktivitātei, kura atklājas konkrētā rīcībā. Indivīda rīcības patstāvība ir viens no aspektiem, kas klasisko noveli šķir no antīkajā un viduslaiku literatūrā nozīmīgiem žanriem, piemēram, fabulas (latīņu valodā fabula) un t. s. piemēriem (latīņu valodā exempla), kam raksturīga didaktiska pamācība un universāls saturs. Noveles žanra attīstībai ir būtiska ietekme pārejā uz tautā runātās valodas izmantojumu rakstniecībā.      

Kompozīcija, uzbūves īpatnības un svarīgākās diskusijas
Noveles žanram raksturīgi vairāki noturīgi struktūras pamatelementi. Par svarīgām pazīmēm uzlūkojama formas koncentrācija, pievēršanās vienam centrālajam notikumam, negaidīts pavērsiens norišu gaitā, pārsteidzošs atrisinājums. Noveles precīzais strukturējums to atšķir no īsā stāsta, kura uzbūve ir daudz brīvāka, kā arī no garstāsta un romāna, kuru sižeta apjoms parasti ir ievērojami plašāks. Nereti literāra darba piederība vienam vai otram prozas žanram ir diskutējama. Vērojamas atšķirības terminoloģijā, ar kādu dažādās valodās apzīmēta novele un tai radniecīgi prozas žanri, nereti apgrūtinot noveles nošķīrumu no stāsta vai romāna.

Novelē attēlotais notikums bieži ir anekdotisks un komisks, taču iespējama arī traģiska ievirze. Renesanses laikmetā dominējošs ir indivīdu darbīguma akcentējums, sižeta risinājums ir spraigs, tam raksturīgi strauji pavērsieni. Tālākajā rakstniecības attīstībā, īpaši 19. un 20. gs., akcentēta arī cilvēku nespēja sasniegt cerētos mērķus nelabvēlīgu apstākļu, tāpat kā nejaušību un pārpratumu iespaidā.  

Būtiskākie noveles žanra uzplaukuma posmi ir renesanse un 19. gs., kad gan teorijā, gan praksē izstrādāti literāro darbu uzbūves raksturīgākie mākslinieciskie paņēmieni, kas saistāmi ar romāņu (itāļu, spāņu, franču novele) un ģermāņu (vācu novele) literatūras estētiskajām īpatnībām.

Renesanses periodā īpašu uzplaukumu piedzīvoja itāļu novele, kas dažādos aspektos atklāja šī laikmeta humānismu, vitālo un dzīvespriecīgo sadzīvi, kā arī traģiskos konfliktus. Žanra ietvaros radušies daudzi sižeti, kuri savu popularitāti un atpazīstamību saglabājuši arī vēlākos pārstrādājumos gan prozā, gan dramaturģijā. Angļu dramaturgs Viljams Šekspīrs (William Shakespeare) traģēdijā “Romeo un Džuljeta” (Romeo and Juliet, 1597) līdzās citiem avotiem izmantojis itāļu autora Mateo Bandello (Matteo Bandello) 1554. gadā publicēto noveli “Džuljeta un Romeo” (Giulietta e Romeo). 19. gs. šo pašu sižetu izstrādājis šveiciešu rakstnieks Gotfrīds Kellers (Gottfried Keller) novelē “Ciemata Romeo un Džuljeta” (Romeo und Julia auf dem Dorfe, 1856) un latviešu rakstnieks Rūdolfs Blaumanis novelē “Romeo un Jūlija” (1897).

Būtisks faktors, kas noteicis renesanses noveles ietekmi, ir saistīts ar pārmaiņām literāro žanru hierarhijā. Stilistiskas bagātināšanās rezultātā, atbrīvojoties no didaktikas un rūpīgi izstrādājot sižetiskās norises, novele šī laikposma lasītāju uztverē kļūst par augstvērtīgu un respektējamu literāru darbu. Noveles teorijā izcelts viens centrālais notikums, kam ir noteicoša nozīme noveles sižeta risinājumā un kas pārsteidzoši maina cilvēku dzīves gaitu. Raksturīga renesansē iedibināta tradīcija ir noveles vēstījuma rāmis, ar kuru tiek raksturota stāstījuma situācija. Noveles bieži tiek apkopotas un publicētas ciklos, kuros atklāta vienas tēmas variācija no dažādiem skatpunktiem. Itāļu renesanses noveles principi izmantoti kā pamats arī vēlāk tapušajās teorētiskajās apcerēs. Vācu 19. gs. autors Pauls Heize (Paul Heise) savu t. s. vanaga teoriju (die Falkentheorie) veidojis, balstoties Džovanni Bokačo (Giovanni Boccaccio) krājuma “Dekamerons” (Il Decameron, ap 1348–1353) piektās dienas devītās noveles struktūras analīzē. 19. gs. nogalē, izmantojot gan renesanses noveles mākslinieciskos principus, gan attēloto vidi, uzplaukumu piedzīvoja arī t. s. neorenesanses novele.

17. un 18. gs. spāņu un franču literatūrā noveles attīstība cieši saistīta ar romāna žanra attīstību. Noveles vēstījums kļūst sazarotāks, tās sižeta centrā ir vairāki notikumi, autoru uzmanība pievērsta detalizētākam tēlu raksturojumam.

Būtiskas pārmaiņas noveles attīstībā norisinās 19. gs., kad nozīmīgas ir romantisma un reālisma virziena noveles. Tieši šim periodam visvairāk raksturīgas debates par noveles žanra īpatnībām un literārā darba uzbūvi. Izcelta ārkārtēja, neparasta norise, kas ir vēstījuma centrā. Šī īpatnība spilgti uzsvērta vācu rakstnieka Johana Volfganga fon Gētes (Johann Wolfgang von Goethe) formulējumā, ka noveles pamatā ir ‘nedzirdēts notikums’ (unerhörte Begebenheit). Viens no raksturīgākajiem akcentiem 19. gs. teorijā ir noveles un drāmas satuvinājums. Vācu rakstnieks Teodors Štorms (Theodor Storm) izteicis viedokli, ka novele ir radniecīga drāmai, un šo žanru būtība izpaužas gan sižeta veidojumā pēc piramīdas principa, gan īpašā uzmanībā, kas veltīta personu savstarpējo attiecību risinājumam. Svarīgi ir arī citi šajā laikā risinātie noveles poētikas jautājumi: pavērsiena punkts, kas parasti sakrīt ar sižetiskās līknes virsotni, centrālais poētiskais simbols, caurviju motīvu izmantojums. Līdzās romāna žanram, kas ir dominējošais 19. gs. sociālpsiholoģisko pārmaiņu atklāsmē, noveles žanra darbos iezīmētas būtiskas laikmeta nianses, kas skar indivīda pieredzi. 19. gs. beigās radītas arī noveles, kurās risināti plaša mēroga konflikti.  

20. gs. noveles attīstība sazarojas un iezīmējas arī tās tradicionālo izveides principu apvērsums. 20. gs. otrajā pusē un 21. gs. literāro tekstu hibridizācijas apstākļos noveles žanrs ar tā strikti iezīmēto struktūru galvenokārt ir autoru intereses perifērijā.

Attīstība, nozīmīgākie darbi un autori
Klasiskās Rietumu noveles aizsākums ir agrās renesanses laikmetā, 14. gs., tapušais itāļu autora Dž. Bokačo krājums “Dekamerons”. To veido desmit cilvēku, septiņu vīriešu un trīs sieviešu, stāsti, pavadot laiku ārpus pilsētas un tādējādi glābjoties no Florencē valdošā mēra. Izsmalcinātā kompozīcija un veiklā retorika novelēs savienojas ar dzīvām sarunvalodas intonācijām un spilgtiem reālās dzīves vērojumiem. Desmit dienās tiek izstāstīti simts stāsti, kas atspoguļo tēloto cilvēku domāšanas patstāvību un vitalitāti. Uzsvērtas gan iespējas, ko rada individuāla iniciatīva, gan šo iespēju robežas. Katras dienas stāstiem iezīmējas noteikts tēmu loks, kas savstarpēji pārklājas un variējas. “Dekameronā” tādējādi nostiprināti vairāki noveles žanra tālākajā attīstībā nozīmīgi principi, tostarp literāro darbu kārtojums ciklos. Nozīmīgi renesanses perioda itāļu novelisti ir Franko Saketi (Franco Sacchetti), Džovanni Frančesko Straparola (Giovanni Francesco Straparola), M. Bandello, Luidži da Porto (Luigi da Porto), Džovanni Batista Džiraldi (Giovanni Battista Giraldi Chintio).

Būtiska loma franču noveles attīstībā 16. gs. ir Navarras Margaritai (Marguerite de Navarre). Viņas krājums “Heptamerons” (Heptaméron, 1558–1559) modelēts pēc Dž. Bokačo parauga, tam raksturīgas satīriskas intonācijas. Spāņu noveles aizsācējs ir Migels de Servantess Saavedra (Miguel de Cervantes Saavedra), kura darbi apkopoti krājumā “Parauga noveles” (Novelas ejemplares, 1613). M. de Servantesa Saavedras novelēm raksturīgs aplūkotās tematikas paplašinājums un stilistiska daudzveidība, oriģināli, nevis aizgūti sižeti, izceļot gan aplūkoto personu emocionālos pārdzīvojumus, gan tām dažkārt piemītošo avantūrismu. Noveļu apjoms un sižets, salīdzinājumā ar itāļu autoru darbiem, ir būtiski izvērsts, tajās tēlotas arī sociāli nozīmīgas norises, kas ietekmē cilvēku likteņus. Lielāks notikumu sazarojums ir spāņu noveles tradīcija, kas ietekmējusi arī franču 17. un 18. gs. autoru darbus.

Klasicisma, romantisma un reālisma novele spilgtu izpausmi radusi vācu literatūrā. Par vācu noveles brieduma posma aizsākumu uzskatāms J. V. Gētes cikls “Vācu emigrantu sarunas” (Unterhaltungen deutscher Ausgewanderten, 1795), kurā aplūkotie motīvi saistīti ar Franču revolūcijas ietekmi. Romantisma noveles traģisko potenciālu spilgti atklāj Heinriha fon Kleista (Heinrich von Kleist) darbi, kuros skarta aktuāla problemātika un iezīmējas sociāls protests. Vācu romantiskās noveles svarīga iezīme ir arī realitātes un fantāzijas cieša mijiedarbe, kas īpaši uzskatāmi atklājas Ernsta Teodora Amadeja Hofmaņa (Ernst Theodor Amadeus Hoffmann) daiļradē. Vācu reālisma novelēm būtiska ir saistība ar lokālās vides kolorītu, kas veido savdabīgu mikropasaules tēlu. Žanra attīstību veicinājis austrietis Adalberts Štifters (Adalbert Stifter), šveicietis G. Kellers, T. Štorms, kura daiļradē svarīgi ir dzimtajā Šlēzvigā–Holšteinā gūtie impulsi, kā arī citi autori. Vēsturiskās noveles žanrā būtiski ir Konrāda Ferdinanda Meijera (Conrad Ferdinand Meyer) un P. Heizes darbi. 19. gs. beigas ir noveles nostiprināšanās laiks arī latviešu rakstniecībā. Klasiskās ģermāņu noveles tradīciju pārmantojums un tālāka attīstība spilgti atklājas R. Blaumaņa daiļradē.

Krievu romantisma perioda rakstniecībā nozīmīgi noveles paraugi rodami Aleksandra Puškina (Александр Сергеевич Пушкин) daiļradē. Franču 19. gs. noveles izcils pārstāvis ir Prospērs Merimē (Prosper Mérimée), kura daiļrade saistīta ar pārejas posmu no romantisma uz reālismu literatūrā. Svarīgas ierosmes P. Merimē guvis krievu un spāņu rakstniecībā. Viņa pazīstamākās noveles “Karmena” (Carmen, 1845) darbība risināta Andalūzijā. Šajā un citos P. Merimē literārajos darbos pievērsta uzmanība tēlotās vides un raksturu spilgtajai savdabībai. Noveles sižets vēlāk izmantots franču komponista Žorža Bizē (George Bizet) operas “Karmena” (Carmen, 1875) libretam. Eksotikai ir būtiska loma arī 19. gs. amerikāņu rakstnieka Frensisa Breta Harta (Francis Brett Harte) novelēs, kuru darbība bieži lokalizēta Amerikas Savienoto Valstu Rietumkrastā, Kalifornijā. Savukārt Edgara Alana Po (Edgar Alan Poe) novelēm, kas saistītas arī ar šausmu literatūras un detektīvstāsta attīstību, raksturīgs savdabīgi deformētas indivīda psihes tēlojums.

Nozīmīgas pārmaiņas noveles specifikā iezīmējas 19. gs. beigās. Līdzās E. A. Po par būtisku noveles žanra novatoru uzlūkojams franču rakstnieks Gijs de Mopasāns (Guy de Maupassant), kura darbos pievērsta detalizēta uzmanība ikdienas situācijām. Gan G. de Mopasāna, gan krievu autora Antona Čehova (Антон Павлович Чехов) prozai tipiska ir atteikšanās no ārēja notikuma izcēluma, nozīmīgu cēloņu un nenozīmīgu seku vai nenozīmīgu cēloņu un nozīmīgu seku pretstatījums. 20. gs. novelei būtiska gan tālāka psiholoģiska detalizācija, piemēram, vācu rakstnieka Tomasa Manna (Thomas Mann) daiļradē, gan absurda elementi, kas spilgti raksturo Prāgas vācu autora Franca Kafkas (Franz Kafka) darbus.  

Spilgti noveles žanra paraugi rodami arī 20. gs. 20. un 30. gadu latviešu rakstniecībā. Tie cieši saistīti ar neparastu personības psiholoģisko iezīmju, tā saukto smalko kaišu, atklāsmi. Šīs tematiskās ievirzes aizsākumi rodami Jāņa Ezeriņa daiļradē, tā turpināta Erika Ādamsona un Anšlava Eglīša novelēs.

Novelē attēlots spilgts notikums, kas strauji risinās, darbības norisē ir kulminācija, pavērsieni un negaidīts atrisinājums. Novelē parasti attēlo tādu notikumu, kas satricina cilvēku ikdienu. Novele ir īsprozas darbs, kurā laika un telpas vienotība ir spilgi izteikta. Precīzais strukturējums to atšķir no īsā stāsta, kura uzbūve ir daudz brīvāka, kā arī no garstāsta un romāna, kuru sižeta apjoms parasti ir ievērojami plašāks. Novelē attēlotais notikums var būt gan komisks vai anekdotisks, gan dramatisks vai traģisks. Raksturu vai psiholoģiskā novele atklāj cilvēka personības īpatnības.


Novele
Novele radusies 14. gadsimta vidū, kad Džovanni Bokačo savā darbā „Dekamerons" itāliešu agrīno noveļu tematiku papildināja ar antīkās literatūras motīviem.

Galvenā atšķirība starp noveli un stāstu meklējama tēlu izveides īpatnībās un darbības risinājuma veidā. Novelē nevis tiek rādīts tas, kas noticis, bet gan tas, kas atgadījies. Stāstā rādīta ikdiena, turpretī novelē tas, kas satricina ikdienu, pārtrauc tās mierīgo plūdumu. Intensīvais pārdzīvojums, kas piemīt vēstījumam par neparasto atgadījumu, rada noveles vienoto noskaņu.

Novelēs, rādot individuālo, parasti tiek dots filozofisks vispārinājums. Noveles pamatā liktais neparastais notikums parasti tiek risināts spraigi un strauji, darbības risinājums bieži iegūst dramatisku raksturu, ko bieži pavada intensīvs pārdzīvojums un negaidīts atrisinājums.

Ja novelei ir tvirta kompozīcija, intriģējošs sižets un notikuma attīstība ar negaidītu atrisinājumu, veidojas notikuma novele (latviešu literatūrā to pārstāv galvenokārt Jānis Ezeriņš).

Ja pārsteiguma pamatā ir jauna ziņa vai anekdote, rodas anekdotiskā novele.

Indivīda, viņa morāles, aizspriedumu un tieksmju padziļināta izpēte ir tipiska raksturu vai psiholoģiskajai novelei (latviešu literatūrā to pārstāv Rūdolfs Blaumanis).








